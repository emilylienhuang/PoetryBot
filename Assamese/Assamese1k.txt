<|startoftext|>>
প্রাত্যহিকতা শেষ হ’লে,
দৈনন্দিন খুচুৰা খবৰবোৰ
বতাহত জাহ গ’লে
ঘূৰি আহে আমাৰ হেঁপাহৰ দেওবাৰ,
খুলি দিয়ে সৰু সৰু হাঁহিৰ দুৱাৰ।
জীৱিকাৰ মৃত গলিৰ পৰা উঠি আহে
সেই এটাই মাথোঁ শান্তি
এটাই মাথোঁ তৃপ্তি,
আমাৰ হেজাৰ স্বপ্নক প্লাৱিত কৰা।
সময়ৰ অগা-ডেৱাত
জীৱনৰ ধামখূমীয়াত
হেৰাই যদি যায় সেই দেওবাৰ,
বিৰক্তিত শুকাই যদি যায়
সমস্ত হাঁহিৰ থুনপাক,
কাৰ স’তে উমলিম আমি
কাক ক’ম মন খুলি,
কুঁৱলীৰ ধোঁৱাৰে ধূসৰ চাকনৈয়া।
সেয়েহে জীৱনত
সেয়েহে জীৱিকাৰ অভাৱী সমুদ্রত
প্রয়োজন আছে
এটি-দুটি মিঠা দেওবাৰ,
আমাৰ হেজাৰ স্বপ্নক প্লাৱিত কৰা।
<|endoftext|>
<|startoftext|>>
দিন-কাল ভাল নহয়
চৌদিশে হিংসা ৰোগে বাহৰ পাতিছে
ডাক্তৰৰ চেম্বাৰলৈও ধপ ধপাই উৰি আহে ভয়,শংকা
শেলুৱৈয়ে আৱৰা দিন-ৰাতিৰ বাটত
ডাক্তৰে প্ৰায়েই লিৰিকি বিদাৰি চায়
মামৰে ধৰা দেৱদূত উপাধিটো
আইনাৰ সমুখত থিয় হ’লেই দেখা পায়
এটা অসুখীয়া কলিজা
পানীৰ দৰেই ৰংবিহীন খোজৰ চিহ্নত
ডাক্তৰে গছপুলি ৰোৱে
গছপুলি ডাঙৰ হয় আৰু মৃত্যু হৈ হাউলি পৰে
ডাক্তৰৰ আজি বৰকৈয়ে অসুখ যদিও টেবলেট নাই
টেবলেট দিয়া মানুহৰ হাতত
তেজৰ চেঁকুৰা
সৌৱা চোৱা,
ডাক্তৰৰ পিছে পিছে দৌৰি ফুৰিছে পৈশাচিক হাঁহি
<|endoftext|>
<|startoftext|>>


কাটি নিয়া ধাননি পথাৰত
চোপে-চোপে নৰাৰ মূঢ়া।
এই দুই হাতেৰেই কোৰ মাৰি
এন্ধাৰ জাৰণি ভাঙি এদিন তেওঁ‌
চাৰিটা বাঁহৰ খুঁটা পুতিছিল,
যিদুখন হাতেৰে আজি তেওঁ বিদায়ী পত্ৰখন তুলি লৈছে।
তেওঁৰ দুহাত কঁ‌পিছে, বুকুৰ উশাহ গোট মাৰিছে।
চাৰিখুঁ‌টাৰ এই পথৰুৱা ঘৰটোৰ মূধচত
কাঠৰ তক্তা এখনত
এদিন গাঁ‌ৱৰ অতনুৱে লিখি দিছিল, বকুলতল প্ৰাথমিক বিদ্যালয়।
কুঁ‌ৱলী ফালি অহা ৰ’দচেৰেঙাৰ দৰে
শিশুবোৰে হাতত চিলথ-পুথি লৈ মাটিৰ এই কেঁ‌চা বাটেদিয়েই অহা-যোৱা কৰিছিল।
মাটিৰ চিলথত খড়িমাটিৰে ঘঁহি-ঘঁহি
তেওঁ ছাত্ৰবোৰক যোগ-বিয়োগ অথবা ভগ্নাংশৰ অংক শিকাইছিল।
হৰ আৰু লব
লব আৰু হৰ
নৱকান্তৰ ভালপোৱা আকাশৰ কবিতাটো তেওঁ মাতি গৈছিল আগে-আগে
বাহিৰৰ বটগছৰ শিপাত বহি সিহঁ‌তে আওৰাই গৈছিল-
“ভালপাও পথাৰৰ ৰং সেউজীয়া,
ধাননি কঁ‌পাই বলা বতাহ বলিয়া।“
দিগন্তৰ পৰা যেন নামি আহিছিল জ্ঞান পোহৰ
যেতিয়া তেওঁৰ চাইকেলখন দেখা গৈছিল, ছাত্ৰ-ছাত্ৰীবোৰে দৌৰি আহি
বকুলবন বিদ্যালয়ৰ চোতালত শাৰী পাতি প্ৰাৰ্থনা জুৰিছিল।
তেখেতৰ চকুৰ আগতেই সিহঁ‌ত তৰপে-তৰপে ডাঙৰ হ’ল,
গুচি গ’ল,
আকৌ আন এটা তৰপ
আকৌ এটা …
তেওঁৰ বুকুত তৰপবোৰ জীৱাশ্ম হৈ বহি ৰ’ল।
সিহঁত মানুহ হ’ল, কোনোবা বিদেশলৈ গ’ল
কোনো ব্যৱসায়ী, কোনোবা শিক্ষক,
কোনোবা লেখক অথবা কোনোবা চিকিৎসক।
তেওঁ তেওঁ হৈয়েই থাকিল। মুখত বলিৰেখা পৰিল।
সংসাৰৰ ভাৰ বাঢ়িল, দেহৰ ভাৰ কমিল।
চকুৰ শক্তি কমিল, বিতচকুৰ পাৱাৰ বাঢ়িল।
তেওঁৰ ঘৰৰ খুঁ‌টাবোৰ পঁ‌চিল, চাল উৰুখি গ’ল।
থৰক-বৰক খোজেৰে এদিন তেওঁ ওলাই আহিল,
কেঁ‌চা ৰাস্তাটোৰে বকুলবন বিদ্যালয়লৈ গৈ থাকিল।
কোনেও তেওঁক নিচিনিলে, ঘৰটো পকী হ’ল, ৰাস্তাটোত শিলগুটি পৰিল।
বঁ‌টজোপা একেই আছে। গছ হেনো বাঢ়ি থাকে, নাথামে আমৃত্যু। গছে হেনো নাপাহৰে কাৰো স্মৃতি।
বটগছজোপাই এছাটি বা বলাই তেওঁক মাতিলে।
শিপাত তেওঁ বহি ল’লে। বুকু ভৰাই অম্লজান ল’লে।
এইখন বিদ্যালয়ৰ পৰাই তেওঁ অৱসৰ ল’লে, দৰমহা শব্দটো তেওঁ শুনিয়েই নাপালে।
স্কুলৰ সভাপতিগৰাকীয়ে বিদায় সভাত তেওঁক কৈছিল,
আপোনাৰ নিস্বাৰ্থ সেৱাৰ বাবে সময়ে আপোনাক মনত ৰাখিব।
হয়, বটগছজোপাই সময়।
বাকী আৰু কোনেও তেওঁক চিনি নাপায়।
<|endoftext|>
<|startoftext|>>


সময় কিয় নৰয়
সময়কে সোধা সব্যসাচী ;
যন্ত্ৰণাই শালি পেলোৱা পিতামহ নিৰ্বাক ৷
শৰশয্যাত আই বসুমতী দেখোন !
অন্ধ ধৃতৰাষ্ট্ৰ্ৰৰ ৰাজ্যৰ
বন্দী বিবশ প্ৰজা !
আকাশ ইমান ক্ৰুৰ জানো ?
চকুত এটোপ চকুলো নাই
দাউদাউকৈ বনজুই —
সাগৰো উতলা —
ৰজাৰ অন্ধ চকুত তেন্তে পোহৰো বন্দী —
অন্ধ কৰুণা
অন্ধ প্ৰেম
অন্ধ –বিশ্বাসৰ আধাৰ ?
পাৰা যদি দুহাতেৰে তুলি লোৱা গাণ্ডীব
ক্ৰুৰ আকাশৰ বুকু ফালি বোৱাই আনা ব্ৰহ্মজল —
এয়ে সময় সেই সময়
সময় নৰয় ৷
এইবাৰ সময় সাৰথি হ’ব তোমাৰ
সব্যসাচী !!
<|endoftext|>
<|startoftext|>>
জপং জপংকৈ একাঁঠু পানীত জঁপিয়াই জপটিয়াই ধৰোঁ নেকি শুকান জেঙত পৰি থকা আধাসিজা চকল চকল ৰ’দ
বগা পৰা ছালৰ দৰে এতিয়া বানৰ পথাৰ
পথাৰত কি ঘৰ তৰিছো
কি ভাত খাইছো
আঙুলিত জঁট লগা চুলি এৰুৱাই নাই
দলনিৰ মেটেকা ফুটাদি ফুটিছে পেট
লঘোণীয়া ভোকৰ পেট
শিবিৰৰ শিতানত সপোনবোৰ চুটি চুটি
টুটি অহা আহাৰে বৰশী বাই ভোকৰ নৈত
পিছ দুৱাৰে এৰি অহা ভোগালী আখলখন যিদিনা উটিছিল
চকুবোৰ উঘালিনে পুতি থৈছিলো, উমান পোৱা নাছিলোঁ
চেমনীয়া গৰুহালৰ চকুত চকু কেনেকৈ ৰাখোঁ
পৰুৱা এটি হৈ বন এডালত কোনোমতে খামুচি আছো
ধুমুহাজাকক অভিমান কৰিমনে খং কৰিম
ভাবি থাকোঁতেই উটুৱাই নিয়ে মূধচৰ কামী
বৰষুণক কি দৰে বাধা দি ৰাখে বুজিছিলোঁ পিতাইৰ কামি-হাড়ৰৰ বিন্ধাৰে জুমি
সঁচাই, সেইদিনা বৰষুণজাক অাভিজাত্য নাছিল
আছিল এজাক জাত-পাত নিচিনা বেশ্যাৰ জীৱন কাহিনী ৷


<|endoftext|>
<|startoftext|>>


বানপানী শুকাল.
ককাই অ’ আমাৰ,
পঁজাবোৰ ঢুকাল,
অৱশিষ্ট বুলিবলৈ এতিয়াছোন,
একোয়েই নাই,
এখিলা টিনপাতহে আছে,
বোকাত পোত খায়৷


<|endoftext|>
<|startoftext|>>


বাৰিষাৰ বানৰ আগত,
পথাৰখনৰ প্ৰাণত,
সাহতে সাহ কৰি,
পিততে পিত মাৰি,
মাঘৰ ভোজত,
ভাত এমুঠি মুখত গুজিম বুলি,
ক’লাকচুৰ আগৰ লগত,
গুজ দিছিলো পুতি ৷
ককাই অ’ পথাৰখনছোন,
নোহোৱা হ’ল,
সপোনবোৰ বলুকাত পোত গ’ল৷


<|endoftext|>
<|startoftext|>>


সিদিনা সোমবাৰ আছিল,
গোসাঁইঘৰত জ্বলাইছিলো এগছি বন্তি,
লক্ষ্মী নাৰায়ণৰ থিতাপি হ’ব,
ভৰাল উপচি পৰিব….!
শৰাই এখনো দিছিলো আগ কৰি,
বগীজহাৰ গুজ লোৱা বুলি৷
ককাই অ’ বানৰ স’তে,
আমাৰ সপোনবোৰো শুকাল,
আশাবোৰে হুমুনিয়াহ কাঢ়ি,
আমাৰ বুকুতেই লুকাল৷
<|endoftext|>
<|startoftext|>>


ৰাজবাটতে শিবিৰ পাতি,
জীৱন বচাই কোনোমতে,
আছো দে ককাই,
সাহায্যও পাইছো দে,
কেইটামান মানৱদৰদী সন্থাই,
খাদ্য-সামগ্ৰী ঔষধ-পাতিকে ধৰি,
কাপোৰ-কানিও দিছে যুগুতায়৷
মাত্ৰ বিভাগীয় পক্ষৰ পৰা অহা,
দমকলটোতহে পানী নোলায়,
শুনিছো তহঁতে দিয়া খাদ্য বস্তুবোৰ বোলে,
অজগৰে খায়৷


<|endoftext|>
<|startoftext|>>


কিমান
কিমান কঢ়িয়াম আৰু মই
দুখৰ ভাৰ
কোনে বুজিব মোৰ
বুকুৰ হাঁহাকাৰ
চপৰা চপৰে ঘহিছে
মোৰ দেহৰ মঙহ
সংকুচিত হৈ পৰিছে আজি
মোৰ বিশাল তনু
অতীত সুষমা মোৰ
ক’ত হেৰুৱালো।
প্ৰতিটো বানতে মই
দুখৰ সাগৰত ডুবো
বিনিদ্ৰ ৰজনী
শংকাত পাৰ কৰো
কিমান সহিম আৰু বেদনা
কিদৰে ধৰি ৰাখিম
মোৰ বুকুৰ সেউজীয়া।
পৃথিৱীত হেনো পাবলৈ নাই
মোৰ দৰে নদীদ্বীপ
এতিয়া পিছে লুইতত
জাহ যাবলৈ
বেচি দিন নাই
শংকৰ মাধৱৰ কৃষ্টি
মোৰ বুকুত থাকিবনে জীয়াই?
মই বৰ অসহায়
লুইতৰ উত্তাল ঢৌৱে
মোৰ বুকু কঁপায়
কোনে দিব উপায়
আহিবনে কোনোবা
ৰাখিবলৈ মোক জীয়াই
ইতিহাস হবলৈ হয়তো
মোৰ বেচি পৰ নাই …
ইয়াতে
এইখিনিতেই আছিল
পৃথিৱীৰ বৃহত্তম নদীদ্বীপটি
নাম আছিল মাজুলী
যাক লৈ অসমে
গৌৰব কৰিছিল
আৰু আজি
মহাপুৰুষজনাৰ সৃষ্টিক বুকুত লৈ
মহাবাহুৰ কোলাত
শুই আছে নীৰৱে
চিৰদিন চিৰকাললৈ……????
<|endoftext|>
<|startoftext|>>


চেঁচাপানী গাঁওখন ডুব গ’ল
নিঠুৰ আই নদীৰ বুকুত৷
ৰাক্ষসিনী আই নদীয়ে
চেঁচাপানী গাঁওখন গিলি গিলি নিঃশেষ কৰিলে;
গাওঁখনত এতিয়া শোক-স্তব্ধ বিননি!
সোণপাহি-জেৰিণাহঁত আই নদীৰ স’তে
যুঁজি যুঁজি মৰি মৰি জী উঠিল;
এতিয়া মাটিৰাম-কামালৰ পথাৰত এবুকু পানী,
অতি মৰমৰ সোণগুটি সমূহ শুকাই শুকাই মৰহি গ’ল!
ৰফিক-অঞ্জন হতঁৰ পথাৰত পাহাৰ-সম বালিৰ দম! তাতে গজি উঠিছে কাঁইটীয়া জোপোহা বন!
এতিয়া চেঁচাপানী গাঁৱত শ্মশানৰ কৰুণ নীৰৱতা!
কণকণ মইনাহতঁৰ মৃতদেহক সাৱটি ধৰি
সবে হুৰাৰাওকৈ কান্দিছে;
সমাধিস্থ কৰিবলৈ ইয়াত এচপৰা মাটিৰো অভাৱ!
চেঁচাপানী গাঁৱত শোকৰ বিননি!
চেঁচাপানী গাঁৱত শোকৰ বিননি!
<|endoftext|>
<|startoftext|>>


বাদ দিয়াচোন ইজ্ম চিজ্মবোৰ
তুমিতো জানাই
মাৰ্ক্স, লেনিন,
সংগ্ৰাম, কমৰেড, লাল চালাম
মোৰ পাতল মগজুৱে সেইবোৰ ঢুকি নাপাই
অপৈণত বুদ্ধি মোৰ
ডাঙৰ-দীঘল চিন্তাবোৰ মূৰৰ ওপৰেৰে যায়!
তুমি কৈ নাথাকিবাচোন
কোনোবা আফজল গুৰুৰ আত্ম-বলিদানৰ কাহিনী
ভাৰতক টুকুৰা-টুকুৰ কৰাৰ পাক্কা আঁচনি
আজাদ কাশ্মীৰ
অসহিষ্ণুতা
আৰু কত কি!
তুমিতো জানাই
মোৰ চিন্তাৰ দৌৰ কিমানলৈ
“গৰুৰ আগত টোকাৰি বায়
শিং জোকাৰি ঘাঁহ খায়“
মোৰ দুজনী আই
এজনী আইকো টুকুৰা-টুকুৰ কৰাৰ কথা
ভুলতো কেতিয়াও ভবা নাই
চিধা কথা এটা কওঁ শুনা
মই নাজানো
মোৰ দেশে কান্দিলে কাৰ কি আহে যায়
মাথোঁঁ জানো
ভাৰত মাতাৰ জয় ক’বলৈ
মই কাৰো অনুমতি লোৱাৰ প্ৰয়োজন নাই!
আমাৰ পুৰণা অসম আৰ্হিৰ ঘৰটোৰ
এখন বেৰত ভাৰতৰ মেপ এখন আছে
তাতচোন কাশ্মীৰ এতিয়াও
ভাৰতৰ অংগ হৈয়ে আছে
তথাপিও কিয় জানো
কিছুমানৰ দুচকুত
স্বাধীন কাশ্মীৰ উলংগ সপোন হৈ নাচে!
বিয়াগোম মানুহবোৰে অসহিষ্ণুতাক লৈ
টেটুফালি চিঞৰি আছে
নদাই-ভদাইবোৰৰচোন কামৰপৰা মূৰ দাঙিবলৈ
আহৰিয়ে নাই
অসহিষ্ণুতা কি?
খাই নে পিন্ধে
আমাৰ দৰে অনাখৰী চহাবোৰে
এক প্ৰশ্নবোধক চিহ্ন অহৰহ কঢ়িয়াই ফুৰে!
বাদ দিয়াচোন ইজ্ম চিজ্মবোৰ
ব’লা বাটে বাটে ওলাই যাওঁ
অলপ মুকলি বতাহ খাওঁ
বিন্দাচ্ জী চাওঁ
মোৰ বৰ ভয়
দাঁত ভঙা শব্দবোৰলৈ
তুমিতো জানাই
মোৰ চিন্তাৰ দৌৰ কিমানলৈ..
<|endoftext|>
<|startoftext|>>


উত্তৰ আধুনিকতাবাদী যদি আমি হওঁ,
সুস্থ মন আৰু সু শিক্ষাৰ যদি অধিকাৰী হওঁ,
নতুন যুগৰ নতুন চিন্তাৰ যদি বাহক হওঁ
সোঁতৰ বিপৰীতে সাঁতোৰা যদি মানসিকতা হয় আমাৰ,
তেন্তে কিছুমান অযুক্তিকৰ কথা আজিও প্ৰাসংগিক কিয়?
পিঠিৰ পিছফালে হাজাৰটা ক্ষোভ উজাৰিব পাৰোঁ,
মুখাখন সযতনে পিন্ধো আন্ধাৰতে প্ৰতিদিন,
সঁচাৰ পোহৰ যে সহ্য নহয়,
মুখা নিপিন্ধাক সেয়ে ঘৃণাও,
নতুনৰ দোহাই দি পুৰণিকে সাবটো প্ৰতিপল,
“বোপাককাৰ“ আঁৰ লৈ স্বাৰ্থ সিদ্ধি কৰোঁ নিজৰ,
বাটৰ খলা-বমাবোৰে কৰা কঁকালৰ বিষবোৰৰ অজুহাত দেখুৱাই সমাজৰ বৈষম্যই দিয়া মনৰ বিষবোৰ ঢাকি ৰাখো,
স্থান কাল পাত্ৰৰ অপেক্ষাত পাৰ কৰা সময়ৰ
উপহাসবোৰ আমাৰ বাবে দুৰ্বোধ্য শব্দ হৈ থাকি যায়,
বিকৃত কৰা ভাষ্যৰ মাজত আমি বিচাৰি পাওঁ
আমোদৰ উৎস,
সেয়েহে চাগে আমি পাৰ্থক্য অনুভৱ কৰিব নোৱাৰোঁ
যুক্তিবাদীৰ ক্ষোভৰ মুক্ত প্ৰকাশ আৰু ভিচুভিয়াচৰ
উদ্গীৰণৰ মাজত৷


<|endoftext|>
<|startoftext|>>


এক হাজাৰ নহয়, দুই হাজাৰ নহয়
বাৰ হাজাৰ ৰণুৱা ঘোঁৰা চেকুৰিছিল কামৰূপলৈ
কামৰূপত প্ৰথমবাৰৰ বাবে আক্ৰমণ কৰিবলৈ
হাজাৰ হাজাৰ ঘোঁৰাৰ কদমত ধূলি উৰিছিল
জয়ধ্বনিৰ প্ৰতিধ্বনিয়ে আকাশ ৰজনজনাইছিল
ইতিহাস
ইতিহাসেও লয় উশাহ, এৰে নিশাহ, ইতিহাস
নহয় মাথো এক বিচ্ছিন্ন অতীত। আজিও শুনো
হ্ৰেষাধ্বনি, অস্ত্ৰৰ ঝনঝননি, উমান পাওঁ
মাতৃভূমিৰ হাঁহি-কান্দোন-যন্ত্ৰণা-গেঙনি
যদিও
আমাৰ মনস্তত্ব উপনিৱেশিক শক্তিৰে প্ৰক্ষালিত।
ইতিহাস
আজিও জিলিকি আছে সেই অক্ষয় লিপি-
“শাকে তুৰগ যুগ্মেশে মধু মাস ত্ৰয়োদশে।
কামৰূপং সমাগত‍্য তুৰক্ষা: ক্ষয়মায়য়ুহ।”
অৰ্থাৎ,
এঘাৰশ শকৰ চ’ত মাহৰ তেৰ তাৰিখে
কামৰূপলৈ আহি তুৰ্কীবোৰ ধ্বংস হৈছিল।
হে পাঠক, ব’লক, আমি অলপ উভতি যাওঁ
ভগ্নস্বাস্থ‍্য উদ্ধাৰাৰ্থে বৈদ‍্যক দেহৰ ইতিহাস বৰ্ণোৱাৰ দৰেই
আমিও চাওঁ ইতিহাসৰ পৃষ্ঠাৰ ধূলি আতৰাই
আঠশ বছৰ পূৰ্বৰ কামৰূপৰ শৌৰ্য-বীৰ্য
যকৃৎ-হৃৎপিন্ড-মগজু-বৃক্ক।
<|endoftext|>
<|startoftext|>>


আৰম্ভণিতে কৈ থও, হে সুহৃদ পাঠক মোৰ
কলমেৰে ওলোৱা শব্দবোৰ, বাক‍্যবোৰ নিজগুণে
কৰিব লাগিব সহ‍্য, লগতে মাৰ্জনাও
যিহেতু এই লেখাৰ সৰ্বাঙ্গ চিত্ৰময় নহব, নাথাকিব
অনুভৱৰ নিশ্চিত্ৰ ব‍্যঞ্জনা, চিত্ৰকল্প, উপমা, বৰ্ণনা
উৎপেক্ষাৰে নহ’ব সৃষ্টি শব্দ-বাক্যৰ অনন্য প্ৰতিমা।
অশান্ত যন্ত্ৰণাদীৰ্ণ মেজাজে পোৰা মোৰ অনুভৱ
মই শুনা হ্ৰেষাধ্বনি, জয়োল্লাস, আৰ্তনাদ, হাহাকাৰ
মৰণ-চিৎকাৰ…সকলো একাকাৰ হব মোৰ
পদ‍্যমাৰ্কা গদ‍্যত বা গদ‍্যমাৰ্কা পদ‍্যত বা শব্দৰ খিচিৰীত!


<|endoftext|>
<|startoftext|>>


হে প্ৰিয় পাঠক,
সময়-সুবিধা বুজি আজিকালি কৰা হয়
লাচিত চৰ্চা, চিলাৰায় চৰ্চা
বহুতৰ বাবে নেহাৎ এক এৰাব নোৱাৰা আনুষ্ঠানিকতা!
মই পিছে শুনি থাকো ইতিহাসৰ বিশেষ স্পন্দন
স্পন্দনৰ অনন্য অনন্ত সুৰ
যি প্ৰাণিত কৰে মোৰ কল্পনাৰ ৰাজ্য, মোৰ মাতৃভূমি
পৌৰাণিক বীৰগাঁথাৰে হৈ পৰে বৰ্ণময়।
ব’লক, অলপ উভতি যাওঁ
ষোল্লশ এসত্তৰ চনত প্ৰাণত‍্যাগ কৰা লাচিতৰ
পোন্ধৰশ এসত্তৰ চনত প্ৰাণত‍্যাগ কৰা চিলাৰায়ৰ
সময়ছোৱাৰো আগলৈ উভতি যাওঁ।


<|endoftext|>
<|startoftext|>>


আফগানিস্তানৰ তুৰ্কী-খলজ জনজাতিৰ সন্তান তেওঁ
ইখতিয়াৰ উদ্দিন মুহম্মদ বখতিয়াৰ খলজী
চমুকৈ বখতিয়াৰ খলজী
তীক্ষ্ণ সামৰিক মেধাৰে দু:সাহসী দুৰ্জেয় তেওঁ
পৰাক্ৰমেৰে, প্ৰচন্ড আক্ৰমণেৰে, বিহাৰ-বঙ্গ কৰিছিল জয়
তেজৰ নৈ বোৱাইছিল নালন্দা, ওদান্তাপুৰী, বিক্ৰমশিলাত।
তিব্বত-চীন-গ্ৰীচ-পাৰ্চিয়াৰ ছাত্ৰৰ জ্ঞানস্থলী
নালন্দা বিশ্ববিদ্যালয়
ধ্বংস কৰিছিল তেওঁ, জ্বলাই দিছিল তেওঁ
বিশ্ববিদ্যালয়ৰ আপুৰুগীয়া নব্বৈ লাখ গ্ৰন্হ
পান্ডুলিপি
তিনিমাহ নিৰ্বাপিত হোৱা নাছিল সেই অগ্নি, ধোঁৱা
তেওঁ হাজাৰ হাজাৰ বৌদ্ধক জীৱন্তে জ্বলাইছিল
তেওঁ হাজাৰ হাজাৰ বৌদ্ধৰ শিৰচ্ছেদ কৰিছিল
তেজ-ধোঁৱা-চীৎকাৰ-মৃত্যুৰ কিৰিলি, শগুণো পলাইছিল
বখতিয়াৰ খলজী
বিহাৰ-বঙ্গৰ পিছত খলজীৰ চকু পৰিছিল কামৰূপত
তেওঁৰ লক্ষ্যস্থান আছিল কামৰূপ হৈ তিব্বত, হিমালয়
হিমালয়ৰ সিপাৰৰ চীন।
বাৰশ পাঁচ চনৰ ঘটনা, বাৰহাজাৰ ৰণুৱা ঘোঁৰা লৈ
খলজীয়ে কামৰূপলৈ কৰিছিল যুদ্ধযাত্ৰা
বঙ্গৰ দক্ষিণ দিনাজপুৰৰ দেৱকোটৰ পৰা
সেয়াই আছিল কামৰূপৰ ওপৰত প্ৰথম আক্ৰমণ
মুছলমানৰ প্ৰথম আক্ৰমণ
তাকো নিষ্ঠুৰ দুৰ্জেয় বখতিয়াৰ খলজীৰ!
বাৰহাজাৰ ৰণুৱা ঘোঁৰা চেকুৰিছিল কামৰূপলৈ
পশ্চিমে তিস্তা-কৰতোৱালৈ সীমা থকা কামৰূপলৈ
<|endoftext|>
<|startoftext|>>


ধৰ্মৰাজ, তুমি ইমান নিষ্ঠুৰ, নিঃসহায়,
স্বৰ্গৰ পথটো দিলা মোক অপবাদ,
নীৰৱে সহ্য কৰি কৰি জীৱনটো কৰিলো পাৰ,
পুৰুষ তান্ত্ৰিক সমাজৰ অন্যায় অবিচাৰ,
অৱলা নাৰীক বাৰে পতি কৰা অত্যাচাৰ, নানা তিৰস্কাৰ৷
ভগৱান নিজেই সাক্ষী আছিল সেই মহেন্দ্ৰ ক্ষণৰ,
ব্ৰাহ্মণবেসী অৰ্জুনে মোক লভিছিল সয়ম্বৰত,
আজন্ম প্ৰেমিক অৰ্জুন আছিল মোৰ হৃদয়ৰ,
আশা, সপোন, কল্পনা, কামনা বাসনা বুকুত বান্ধি
আহিছিলো অৰ্জুনৰ সমে, কিন্তু ধৰ্মৰাজ
তুমি কুন্তী আইৰ আগত সজালাগৈ মোক ভিক্ষাৰ সামগ্ৰী,
ক’লাগৈ “আই আজি আনিছো এক আচৰিত ভিক্ষা“
আইয়ে ক’লে সমানে ভগাই লোৱা,
আৰু তোমালোকে ভিক্ষাৰ সামগ্ৰী সজাই মোক ভাগ কৰিলা,
নাভাবিলা ধৰ্মৰাজ তুমি নাৰীৰ বেদনা, অন্তৰৰ কথা,
এবাৰলৈও সুধিলানে মোক মনৰ বতৰা৷
হে সব্যসাচী, সাক্ষী হৈ ৰ’ল মণিপুৰৰ পৰ্বত পাহাৰ,
নদ- নদী৷ নিজৰা, গছ – লতিকা, চৰাই চিৰিকতি,
আকাশে-বতাহেও ক’ব তুমি যে মোকেই কেৱল মৰম কৰা নাছিলা বুলি,
নাৰীৰ প্ৰতি আছিল তোমাৰ দুৰ্বলতা, কামনাত দগ্ধ তোমাৰ হিয়া,
মনত নপৰিছিল মোলৈ, যেতিয়া পাইছিলা সুন্দৰী নাৰীক তুমি কাষত, পাইছিলা সান্নিধ্য,
তাৰেই প্ৰমাণ উলুপী আৰু চিত্ৰাঙ্গদা৷
মণিপুৰেও তোমাক ৰাখিব নোৱাৰিলে হিয়াৰ আপোন কৰি,
অধিক চঞ্চল তুমি, প্ৰেমিক হৈ যোৱা সহজতে,
কৃষ্ণৰ সহায়ত এইবাৰ তুমি সুভদ্ৰাৰ প্ৰেমত,
এফালেদি বান্ধৱ কৃষ্ণ তোমাৰ,
এফালেদি গুৰু তোমাৰ, তেওঁৰেই ভগ্নীক কৰিলা পত্নী বৰণ৷
সব্যসাচী, মোৰ কেনে লাগিছিল সেইবোৰ জানি, দেখি শুনি,
এবাৰলৈও ভাবিলানে, চেষ্টা কৰিলানে বুজিবলৈ,
জেষ্ঠ ধৰ্মৰাজেও তোমাক নকলে এবাৰো,
বুজিব নকলে মোৰ মৰ্মবেদনা,
মই সঁচা‌কৈয়ে সুখী নে পঞ্চস্বামীৰ লগত?
চন্দ্ৰ, সূৰ্য, গ্ৰহ, নক্ষত্ৰ যিদিনালৈ আকাশত জ্বিলিকি থাকিব,
সিদিনালৈ সকলোৱে ক’ব মোৰ কথা,
কিদৰে মোক পাশাখেলত পণ ৰাখিবলৈ পণ্য সামগ্ৰী সজাইছিলা,
আছিলো মই ধৰ্মত, নোৱাৰিলে কৰিব ব্ৰস্ত্ৰহৰণ,
কিন্তু পৃথিৱীৰ কোনো নাই এনে অৱলা,
স্বামীৰ সন্মুখতে নগ্ন হ’বলৈ দিয়া, মই হ’লো পণ্য যাজ্ঞসেনী৷
ধৰ্মৰাজ, মোক কিয় বাৰে বাৰে কৰিলা অন্যায় অত্যাচাৰ,
দুৰ্যোধন মুৰ্খ, কিন্তু তুমিতো ধৰ্মপৰায়ণ,
অজ্ঞাত বাসত কীচকে খেদি নিলে,
পালোগৈ ৰাজসভা তুমি যেতিয়া বিৰাত ৰজাৰ সমে পাশা খেলিছিলা,
আৰু তুমি মোক দিলা গালি, নটি হৈ ৰাজসভাত হুলস্থূল কৰিছোঁ‌ বুলি,
কি যে বেদনা, ভাবিছানে কেতিয়াবা,
নিজৰ পত্নীক ৰক্ষা কৰিব নোৱাৰাটো অধৰ্ম নহয়?
আৰু অৱশেষত দিলাগৈ মোক অপবাদ,
মই হেনো পত্নী হোৱাৰ ক্ষেত্ৰত পক্ষপাতিত্ব কৰিলোঁ‌,
অৰ্জুনক বেছি ভাল পালো,
দিব পাৰিবানে ধৰ্মৰাজ ইয়াৰ প্ৰমাণ?
যুগ যুগ ধৰি মহাভাৰত পঢ়িব,
বুজিব পুৰুষতান্ত্ৰিক সমাজৰ অন্যায় সহ্য কৰি কৰি,
লাঞ্ছনা, বঞ্চনাৰে ভৰপুৰ এক অসহায় নাৰী,
মই পাঞ্চালী৷
<|endoftext|>
<|startoftext|>>


সময় টুটি আহিছে খাৰখোৱা
সাৰ পাবি কেতিয়া?
অই খাৰখোৱা
তই ভয় কৰিছ কাক?
এই মাটি তোৰ
এই নদী তোৰ
এই দেশ তোৰ
তই ভয় কৰিছ কাক?
সীমা ভাঙি সোমাই অহা চোৰক!
নিজৰ দেশৰ পৰা পলাই অহা ভগনীয়াৰ জাতক!
শিক্ষাই ঢুকি নোপোৱা ধৰ্মান্ধ তালিবানক!
অই খাৰখোৱা
তোৰ ঘৰত সোমাই তোকে গতা দিব খোজা ডকাইতক
তই ওলোটাই ধৰ
নধৰ কিয়?
বাদ দে’ তোৰ সহোদৰ অসভ্য কুমাৰৰ কথা
বাদ দে’ বুদ্ধিজীৱী বুদ্ধিজীৱী গোন্ধোৱা কোনাবা ময়ূৰৰ বিশ্বাসঘাটকতা
যাব দে এই দুৰ্দিন
বহাগত লবি পন – হিচাপ লবি পিছত বিশ্বাসঘাটক সহোদৰৰ
এতিয়া তই টঙালি বান্ধ
এতিয়া চকু ৰঙা কৰি গুজুৰি উঠ
এতিয়া ওলাই আহ
এতিয়া ওলাই আহ
এতিয়াই বাধা দে সৰ্বতোপ্ৰকাৰে
সৰ্ব শকতিৰে
ধৰ বাঙালক ধৰ
ধৰ বাঙালক ধৰ
অই খাৰখোৱা
ভয় তোক কৰিব লাগিব
তই নহয়!
<|endoftext|>
<|startoftext|>>


অই অবৈধৰ জাত
লজ্জা নালাগে – অইনৰ ঘৰলৈ আহি দখল ধৰিবলৈ
লজ্জা নালাগে – নিজৰ ঘৰৰ পৰা গতা খাই আহি বেলেগৰ ঘৰত হামলা দিবলৈ
লজ্জা নালাগে চাল্লা বেইমানৰ জাত
ডি ভোটাৰ নহ’বিনো কিয়?
নিজে আহি নিগাজি হবি
তাতো তোৰ ভোক নপলায়
আকৌ আনিবি
আকৌ আনিবি
চুচুৰিয়াই চুচুৰিয়াই
কাঁটা তাঁৰৰ তলেৰে
ভুতভুতিৰ বাহাদুৰিৰে
আহিয়ে গঢ়িবি বস্তি
আহিয়ে গোটাই লবি নথি
আইনে ধৰিলে ক’বি – কিয় ধৰিলি কিয় ধৰিলি
সাৱধান সাৱধান আমাক নধৰিবি
আল জাজিৰা আছে
মধ্যপ্ৰাচ্য আছে
আৰু আছে আমালৈ ৰাজনীতিকৰ দৰদ
অসভ্য কুমাৰৰ দৰদ
হাজাৰ ময়ূৰৰ সমৰ্থন
নহয়নে অবৈধ সকল!
<|endoftext|>
<|startoftext|>>


সমগ্ৰ পৃথিৱীয়ে মানে জন্ম নিয়ন্ত্ৰণ
অসমীয়া ইছলামেও মানে
তঁহতে নামান কিয়?
<|endoftext|>
<|startoftext|>>


ছাৰ, মোক চিনি পাইছেনে?
মই  ইন্দ্ৰানী…
আপোনাৰে ছাত্ৰী।
আপুনিযে কয় “এইজনী মোৰ লগৰ বকুলৰ জীয়েক, বৰ ধুনীয়া গাভৰুজনী হৈছে”
লাজ লাগি যায় ছাৰ আপোনাৰ চাৱনিটো দেখি…
দেউতাইটো কয় আপুনি বোলে তেঁওতকৈ ছয় বছৰমান আগৰ।
কি স্বাৰ্থত বাৰু আপুনি দেউতাৰ লগৰ বুলি
ঘৰুৱা হ’ব বিচাৰে ছাৰ!
আপোনাৰ জী মামনি মোৰ তলৰ শ্ৰেণীত পঢ়ে,
তাই জীয়ৰী হওঁতে আপুনি আমাক কৈছিল-
“মামনি ডাঙৰ হ’ল,
বিয়ালৈ যাবি”
এই “ডাঙৰ হ’ল” আৰু “ধুনীয়া গাভৰুজনী হ’ল” মাজৰ পাৰ্থক্যটো মই বুজি পাওঁ ছাৰ।
বয়সত সৰু হ’লেও,
মহাকাব্যৰ কথা নুবুজিলেও
কথাৰ ইচাৰাতে আমি বুজি পাওঁ
জগতখন কিমান নাঙঠ।
পুৱাতে বোলে আপুনি মামনিৰ মুৰ চুই আৰ্শীবাদ দিয়ে।
ভাল লাগে শুনি।
ভাৱি চাওঁ
 আপোনাৰ কন্যা হোৱা হ’লে চাগে  জীৱনেই সাৰ্থক  হ’ল হয়…
কিন্তু স্কুলৰ  নিজান কৰিড’ৰটোত মোক লগ পালে
আপুনি চিকুটি যাব বিচাৰে মোৰ ৰঙচুৱা গাল।
দি যাব বিচাৰে  আপদীয়া আৰ্শীৱাদ।
এয়া কেনে অন্যায় ছাৰ!!
মই জানো ছাৰ,
আপোনাৰ বহু ডিগ্ৰী-ডিপ্লমা আছে।
ৰাজ্যতে শিক্ষক বুলি সুনাম আছে আপোনাৰ
কিন্তু ভয় লাগে ছাৰ
কেতিয়াবাযে আপোনাৰ পৰিচয় নিউজ চেনেলৰ ৰঙা গোলটোৰ মাজত সোমাই যাব পাৰে
চিৰিয়াখানাৰ জন্তুৰ দৰে আপোনাক জুমি জুমি চাব আপোনাৰ স্কুলৰে “ধুনীয়া গাভৰু”বোৰে!
ভাৱকচোন,
 আপোনাৰ মামণিয়ে বাৰু কিমান লাজ পাব সেইদিনা!!
ময়ো লাজ পাম ছাৰ…
কাৰণ আপুনি মোৰ শিক্ষক…
কথাৰ লাগ বান্ধ নাথাকিলেও,
চিকুটিবৰ বাবে “ন যযৌ ন তস্থৌ” হাত দুখন থাকিলেও 
আপুনিযে মোৰ  শিক্ষক(!)…
বেয়া নাপাব ছাৰ
মই  ইন্দ্ৰাণীয়ে কৈছো…
আপোনাৰে স্কুলৰ
নৱম শ্ৰেণীৰ
ইন্দ্ৰানী…
<|endoftext|>
<|startoftext|>>


ছাৰ, মোক চিনি পাইছেনে?
মই  ইন্দ্ৰানী…
আপোনাৰে ছাত্ৰী।
আপুনিযে কয় “এইজনী মোৰ লগৰ বকুলৰ জীয়েক, বৰ ধুনীয়া গাভৰুজনী হৈছে”
লাজ লাগি যায় ছাৰ আপোনাৰ চাৱনিটো দেখি…
দেউতাইটো কয় আপুনি বোলে তেঁওতকৈ ছয় বছৰমান আগৰ।
কি স্বাৰ্থত বাৰু আপুনি দেউতাৰ লগৰ বুলি
ঘৰুৱা হ’ব বিচাৰে ছাৰ!
আপোনাৰ জী মামনি মোৰ তলৰ শ্ৰেণীত পঢ়ে,
তাই জীয়ৰী হওঁতে আপুনি আমাক কৈছিল-
“মামনি ডাঙৰ হ’ল,
বিয়ালৈ যাবি”
এই “ডাঙৰ হ’ল” আৰু “ধুনীয়া গাভৰুজনী হ’ল” মাজৰ পাৰ্থক্যটো মই বুজি পাওঁ ছাৰ।
বয়সত সৰু হ’লেও,
মহাকাব্যৰ কথা নুবুজিলেও
কথাৰ ইচাৰাতে আমি বুজি পাওঁ
জগতখন কিমান নাঙঠ।
পুৱাতে বোলে আপুনি মামনিৰ মুৰ চুই আৰ্শীবাদ দিয়ে।
ভাল লাগে শুনি।
ভাৱি চাওঁ
 আপোনাৰ কন্যা হোৱা হ’লে চাগে  জীৱনেই সাৰ্থক  হ’ল হয়…
কিন্তু স্কুলৰ  নিজান কৰিড’ৰটোত মোক লগ পালে
আপুনি চিকুটি যাব বিচাৰে মোৰ ৰঙচুৱা গাল।
দি যাব বিচাৰে  আপদীয়া আৰ্শীৱাদ।
এয়া কেনে অন্যায় ছাৰ!!
মই জানো ছাৰ,
আপোনাৰ বহু ডিগ্ৰী-ডিপ্লমা আছে।
ৰাজ্যতে শিক্ষক বুলি সুনাম আছে আপোনাৰ
কিন্তু ভয় লাগে ছাৰ
কেতিয়াবাযে আপোনাৰ পৰিচয় নিউজ চেনেলৰ ৰঙা গোলটোৰ মাজত সোমাই যাব পাৰে
চিৰিয়াখানাৰ জন্তুৰ দৰে আপোনাক জুমি জুমি চাব আপোনাৰ স্কুলৰে “ধুনীয়া গাভৰু”বোৰে!
ভাৱকচোন,
 আপোনাৰ মামণিয়ে বাৰু কিমান লাজ পাব সেইদিনা!!
ময়ো লাজ পাম ছাৰ…
কাৰণ আপুনি মোৰ শিক্ষক…
কথাৰ লাগ বান্ধ নাথাকিলেও,
চিকুটিবৰ বাবে “ন যযৌ ন তস্থৌ” হাত দুখন থাকিলেও 
আপুনিযে মোৰ  শিক্ষক(!)…
বেয়া নাপাব ছাৰ
মই  ইন্দ্ৰাণীয়ে কৈছো…
আপোনাৰে স্কুলৰ
নৱম শ্ৰেণীৰ
ইন্দ্ৰানী…
<|endoftext|>
<|startoftext|>>


নাঙলৰ সিৰলুত
ভৱিষ্যতৰ সোণগুটি,
এগুটি,দুগুটি,তিনিগুটি।
হালোৱাৰ পিঠিত
শাওণীয়া এজাক ৰ’দ,
ঘামৰ তিৰবিৰনি
এটোপ,দুটোপ,তিনিটোপ।
তৃষ্ণাত আতুৰ
হালোৱাৰ প্ৰাণ,
আকুল দুচকু,
কেতিয়া আহিব চেনেহী
এখুজি,দুখুজি,তিনিখুজি।।
<|endoftext|>
<|startoftext|>>


শাওণমহীয়া সেউজীয়াৰ ভৰুণ পথাৰত
কেওফালে আহিছে বান
তথাপি হাঁহিৰ সঁ‌ফুৰা সিঁচি
দোবলীৰ এঠালতীয়া বোকাত
ৰোৱনীহঁ‌তৰ হাতৰ বুলনিত পোনাইছে
সেউজীয়াৰ সোণসেৰীয়া সপোন ।
এফালে শাওণৰ ছিঁ‌ৰালফটা ৰ’দ
সমুখত ভদীয়া বানৰ তাণ্ডৱ
তাকো আওকাণ কৰি
নাঙলৰ সিৰলুই সিৰলুই
সোণগুটিৰ সপোন ৰচোঁ‌তা বন্ধুৰ
ঘৰ্মাক্ত দেহৰ কেঁ‌চা ঘামৰ গোন্ধ।
পথাৰৰ দলনিত
জাকৈয়াৰ ভৰিৰ গচকত
খলিহনা ডৰিকণাৰ উচুপণি…
ন-বোৱাৰী সাজ প্ৰত্যাশী গাভৰুৰ
কলডিলীয়া ভৰিৰ কলাফুলত
নিলাজ জোকৰ মিতিৰালি…
তাকে দেখি
দূৰৈত চেঙেলীয়া ডেকাৰ সুঁ‌হুৰি
মিচিকিয়া হাঁহিটিৰে
লাজতে ৰঙা পৰা দুগালত
ডুবো ডুবো বেলিটিৰ দুষ্টালি ।
<|endoftext|>
<|startoftext|>>


জাকৈয়া ছোৱালীৰ নাভিত বেলি…
জাকৈত উঠি খালৈত সোমায়,
পোনা দৰিকণা আৰু ৰাঘোৱা বৰালি,
বেলিৰ তাপত ধৰফৰাই মাছবোৰে,
“শিলৰ চোলা” সীয়াব পৰা “পানীৰ বেজী”য়ে
জাকৈ বোৱা ছোৱালীক বিন্ধে কি নিবিন্ধে!
সিহঁতৰ দুখবোৰ চুই চাই,
মেটেকা ফুলৰ গোন্ধত নামি অহা মাটিৰ ঈশ্বৰে !
জাকৈয়া ছোৱালী ঘৰলৈ ভটিয়াই,
যাওঁ,যাওঁ ৰ’দক কঁকালত ওলমায়!
বেজীয়ে খোঁচা ঠাইবোৰত
ওৰেৰাতি সাৰে ৰয়
ভেবা লগা জোনবাই….
পাৰত বহি পৰ গনা কানীয়াই
ৰৈ ৰৈ হামিয়াই,
পানীলৈ দলিয়াই…!
<|endoftext|>
<|startoftext|>>


এপথাৰ সৰিয়হৰ মাজৰ টঙীঘৰত শুইছা ?
টঙীঘৰৰ জলঙাৰে জোনাক চাইছা ?
জোনটো গলে মানে
যদি তুমি দেখা পালা
চেকাচোৰোগাকৈ
নিষিদ্ধ হুদুমদেও
তেনেহ’লে না নকবা
আহাঁ, অশ্লীল জোনাকত আমিও নগ্ন হ‌ওঁ !
প্ৰেমতকৈও ডাঙৰ, ভাললগা, এটা টেঙাবুলীয়া গোন্ধ আছে
শিলঘৰীয়া মাছেৰে ভৰা এটা জুৰি
অথবা জোনাকীৰ চেলেং
ঔ-খোজীয়া বাটত
মোৰো আছে
টঙীঘৰৰ জখলা বগাই
যদিহে আহে সৰিয়হফুলীয়া বান
জানিবা বুজিবা মোৰ হৃদয় হ’ল থান বান !
<|endoftext|>
<|startoftext|>>
নাকফুলি পিন্ধা তিৰোতাবোৰ দেখিলে
সবাতোকৈ সুখী যেন লাগে
এজাৰবুলীয়া কলিজাত তেওঁলোকে
সাঁচি ৰাখে সুখৰ সোণাৰু
নিৰন্ধ্ৰ আন্ধাৰক বশ কৰাৰ মন্ত্ৰ
বিচাৰি তেওঁলোকে হাবাথুৰি নাখায়
হিচাপ নাৰাখে শোৱাপাটীৰ পৰা
হৰলুকি হোৱা নিদ্ৰা আৰু মৈথুনৰ
চকুলোৰ বাবে আহৰি নাই তেওঁলোকৰ
ঘৰ্মাক্ত দুগালৰ
নাকফুলি পিন্ধা তিৰোতাবোৰ সবাতোকৈ সুখী
চিৰিলাচিৰিল আকাশখন সী থোৱাৰ
কিটিপ জানে বাবেই ৰ’দ-বৰষুণৰ সৈতে
তেওঁলোকৰ সহজ মিতিৰালি
তেওঁলোক চিলনীৰ জী
শূন্য পাত্ৰ পূৰ্ণ কৰি মজিয়াত সজাই ৰাখে
মাইহাং অভিযোগৰ সুযোগ নাৰাখি
মোৰ আইতাই নাকফুলি পিন্ধিছিল
আইতাৰ নাকৰ ছিদ্ৰটোৱে সদম্ভে সেইকথা
ঘোষণা কৰিছিল
<|endoftext|>
<|startoftext|>>


দেৱীৰ আগমনৰ আগে আগেই
পাগলী এজনী গৰ্ভৱতী হ’ল,
পিতৃ কোন নজনাকৈয়ে নিষ্পাপ ভ্ৰূণ এটিয়ে থিতাপি ল’লে
তাইৰ গৰ্ভত৷
তাইৰ অবিন্যস্ত জটলা চুলি,
তাইৰ লেতেৰা শৰীৰৰ
সুতীব্ৰ আকৰ্ষণত বন্দী হ’ল
কোনোবা লুতপুতীয়া অসুৰ৷
শিতানৰ ঢিমিক-ঢামাককৈ জ্বলি থকা চাকিগছিও নুমাই থাকিল
ৰাক্ষসৰ দুৰ্গন্ধ নিশ্বাসত৷
ঘন ক’লা ৰাতিৰ এন্ধাৰক লজ্জিত কৰি
পাগলীৰ শোৱাপাটীত আসুৰিক আদিম ক্ষুধাৰ বন্যাত
উটি গ’ল এটা অসুৰ৷
এদিন তাই নজনাকৈয়ে গৰ্ভৱতী হ’ল
আৰু এদিন একো বুজি নোপোৱাকৈয়ে
ফুটপাথতে সূৰুযৰ পোহৰ দেখিলে
এক অবোধ ফুলকুমলীয়া শিশুৱে৷
সেয়েহে সুধিছোঁ….
দেৱী আহিবনে বাৰু এইবেলি শৰতত?
নে এইবেলি পাগলীকে সজাওঁ দেৱী!
তোলক তাণ্ডৱ
যৌন ক্ষুধাৰ পিশাচী ৰূপত মত্ত
আন এটা মহিষাসুৰক
গ্লানিৰ বজ্ৰ আচোৰেৰে
আঁচুৰি নিৰ্মল কৰক
তীব্ৰ তেজাল তাইৰ ক্লেদাক্ত শৰীৰ৷
<|endoftext|>
<|startoftext|>>


এখিলা পাত হৈ উটি যোৱা নাওখনিৰ ব’ঠাৰ
চাবত দুটি হাওঁফাওঁৰ কলঢপ কলঢপ
এই ওচৰ চাপে
এই আঁতৰি যায়
ৰৈ যাবলৈ যেন নহয়
অভিমানবোৰৰ ওজন জুখিবলৈ শেষ
উশাহটোলৈকেহে অপেক্ষা এতিয়া!
<|endoftext|>
<|startoftext|>>


নৈ য’ত আছে তাতে পাহাৰো আছে
পাহাৰ য’ত আছে তাতে নৈ আছে
নৈখনে ভিঙি চিঙি থৈ গ’লেও
পথ হেৰুৱাই হাবাথুৰি নাখায় ৰৈ থাকিব
পাৰোঁ পাগলামি জিদটো লৈ পুৰণি সেই
ভঙা মথাউৰিটোৰ মেৰটোতে
নৈখন ফেনে-ফুটোকাৰে উভতি অহালৈ..
<|endoftext|>
<|startoftext|>>


পাহাৰ হ’ব খোজা নাছিলোঁ কাহানিও
দূৰৰ পাহাৰত সেউজীয়াবোৰ জ্বলি জ্বলি
মাটিবোৰ শিল হোৱাৰ পৰলৈ অপেক্ষা
কৰিছিলোঁ বৰষুণজাকলৈ
আৰু বৰষুণজাক এতিয়া আমাৰ নহয়
অস্তিত্বৰ অস্বস্তি লৈ অস্থিৰ অসভ্য নহ’বলৈ
আমাৰ অনুৰোধ গ্ৰাহ্য কৰা নহ’ল
লাহে লাহে মাটিবোৰ শিল হ’লগৈ!
<|endoftext|>
<|startoftext|>>


আমাৰ জীয়ৰীৰ ফুটুকী ফ্ৰকত
যিদিনা প্ৰথম তেজৰ কঁৰাল দেখিছিলো,
মূৰত হাত ফুৰাই কৈছিলো,
আই, আজিৰ পৰা তই ডাঙৰ হ’লি,
অনাই বনাই নুফুৰিবি৷
ডাঙৰ হোৱাৰ যন্ত্ৰণাত
ফেঁকুৰি ফেঁকুৰি কান্দি উঠিছিল তাই,
আৰু ময়ো সশব্দে উচুপিছিলো
তাইক ডাঙৰ কৰাৰ যন্ত্ৰণাত৷
জীৱনৰ বাট বৰ পিচল অ’ আই
সাৱধানে খোজ দিবি,
এবাৰ যদি ভৰি পিচল খায়
নিজকে বচাবলৈ বৰ টান হয় অ’৷
এতিয়াৰ পৰা যে মই নিজকে সলাব লাগিব,
মাক ভালেই বোলে জীয়েক ভাল,
কথাষাৰি মই অন্তঃকৰণেৰে বিশ্বাস কৰো
মই যি বাটেৰে বাট বুলিম
তায়ো মোক অনুকৰণ কৰিয়েই আগবাঢ়ি
যাব জীৱনত৷
নাৰী হোৱাৰো থাকে বহু যন্ত্ৰণা,
জীৱনত বহু ঘাত-প্ৰতিঘাত পাবি,
সাহসেৰে মুখামুখি হ’লেহে জীৱনত সফল হ’বি৷
আৰু বহু পাঠ আছে তোক শিকাবলৈ,
আমাৰ থাকে খোজে প্ৰতি বিপদৰ
আগজাননী,
তথাপিও কওঁ,
কাৰোবাৰ ভগ্নী, কাৰোবাৰ পত্নী,
কাৰোবাৰ মাতৃ হোৱাৰ আগতে
নিজকে এগৰাকী প্ৰকৃত মানুহ হিচাপে গঢ়িবি৷
নিজৰ অস্তিত্ব কেতিয়াও বিলীন হ’বলৈ নিদি
<|endoftext|>
<|startoftext|>>
মই কৈছিলো, মই মা হ’ম৷
তই কৈছিলি, নালাগে নালাগে!
তোক লগত লৈ ক’ৰবালৈ যাবলৈ মোৰ লাজ লাগিব৷
লগৰবোৰে হাঁহিব, জোকাব,
ক’ব তোৰ ঘৈণীয়েৰৰ ঢোল যেন পেট!
মই সুধিছিলো, মনত পৰেনে দিনটোত এবাৰ হলেও
অকণমান মুখ এখন, এধানমান ওঁঠ দুটি,
দেতা দেতা বুলি ৰাতি হেঁপাহেৰে দুৱাৰ খুলি দিয়া
হাত দুখনি
পৰেনে পৰেনে পৰেনে?
তই উত্তৰ নিদিছিলি
মই মনত পেলাই দিওঁ
তাই তোক বৰ ভাল পায়
জ্বৰত ভুল বকি তোকে মাতি পায়
তাই মাতে, আঁহা দেতা মোক আখৰ লিখি দিয়া
ব’লা দেতা ফু ফু নিবা৷
দেওবাৰে পাৰ্ক নিনিয়া?
সাধু এটা ক’বা নেকি দে’তা!
তই একো নেমাত
তোৰ মবাইলৰ স্ক্ৰীণত হৰ হৰ মোদী
গুগল চাৰ্ছত ব্লু ফিল্ম
হোৱাটচ্ এপত বিনামূলীয়া বেশ্যাৰ সতে
প্ৰলাপ সংলাপ অথবা বিলাপ!
তই যেতিয়া আড্ডাত বহি
ত্ৰিশবছৰীয়া বন্ধুত্বক উমাল কৰ
মই তেতিয়া এধানমান সপোন এটাৰ হাতত ৰং তুলিকা তুলি দিওঁ
তাই অঁকা বৰষুণৰ ছবিখন চাবলৈ তই নাহ৷
তই যেতিয়া লেতেৰা পলিটিক্সৰ
বোকাত লেটিপেটি হৈ নিলাজ হাঁহিটো মাৰ
মই তেতিয়া আকৌ এবাৰ ক ফলা পঢ়ো৷
চিলনীৰ জীয়েকৰ বৰ দুখ আছিল৷
চিলনীৰ জীয়েকে মানুহ দেখা নাছিল৷
মই চিলনীৰ মাক
মই জানো, মানুহৰ মনৰ লেতেৰা পাক
মাক চিলনীয়ে তোলা জীজনী
যিদিনা ডাঙৰ হ’ব
সিদিনা তাই তোক ভালকৈ চিনি পাব৷
ল’ৰালিৰ আটাইতকৈ ধুনীয়া সময়বোৰ
মোহাৰি পেলোৱা মানুহটোক তাই ঘিণ
কৰিবলৈ শিকিব৷
মাক চিলনীৰ বাটটো বৰ পোন
বৰ পোন৷
সেই বাটেৰে জীয়েকজনী গৈ থাকিব,
গৈ থাকিব৷
গৈ গৈ এদিন তাই নিজৰাটো পাব৷
নিজৰাটো চালেই তাই মাকক পাব৷
মাক চিলনীয়ে জীয়েকক লৈ ফুৰিব,
বৈ ফুৰিব৷
চিলনীৰ জীয়েকৰ সাধুত দেউতাক নাছিল
মাক চিলনীৰ সাধুত এজনী মাক থাকিব৷
<|endoftext|>
<|startoftext|>>


আমাৰ জীয়ৰীৰ ফুটুকী ফ্ৰকত
যিদিনা প্ৰথম তেজৰ কঁৰাল দেখিছিলোঁ,
মূৰত হাত ফুৰাই কৈছিলোঁ,
আই, আজিৰ পৰা তই ডাঙৰ হ’লি,
অনাই বনাই নুফুৰিবি৷
ডাঙৰ হোৱাৰ যন্ত্ৰণাত
ফেঁকুৰি ফেঁকুৰি কান্দি উঠিছিল তাই,
আৰু ময়ো সশব্দে উচুপিছিলোঁ
তাইক ডাঙৰ কৰাৰ যন্ত্ৰণাত৷
জীৱনৰ বাট বৰ পিচল অ’ আই
সাৱধানে খোজ দিবি,
এবাৰ যদি ভৰি পিচল খায়
নিজকে বচাবলৈ বৰ টান হয় অ’৷
এতিয়াৰ পৰা যে মই নিজকে সলাব লাগিব,
মাক ভালেই বোলে জীয়েক ভাল,
কথাষাৰি মই অন্তঃকৰণেৰে বিশ্বাস কৰোঁ
মই যি বাটেৰে বাট বুলিম
তায়ো মোক অনুকৰণ কৰিয়েই আগবাঢ়ি
যাব জীৱনত৷
নাৰী হোৱাৰো থাকে বহু যন্ত্ৰণা,
জীৱনত বহু ঘাত-প্ৰতিঘাত পাবি,
সাহসেৰে মুখামুখি হ’লেহে জীৱনত সফল হ’বি৷
আৰু বহু পাঠ আছে তোক শিকাবলৈ,
আমাৰ থাকে খোজে প্ৰতি বিপদৰ আগজাননী,
তথাপিও কওঁ,
কাৰোবাৰ ভগ্নী, কাৰোবাৰ পত্নী,
কাৰোবাৰ মাতৃ হোৱাৰ আগতে
নিজকে এগৰাকী প্ৰকৃত মানুহ হিচাপে গঢ়িবি৷
নিজৰ অস্তিত্ব কেতিয়াও বিলীন হ’বলৈ নিদিবি৷
<|endoftext|>
<|startoftext|>>


’ঈৰ্ষা’-এক হিংসুক ৰক্তত জাগ্ৰত হোৱা এক অদৃশ্য গোপন,
আসুৰিক মানসিক সত্ত্বা
যাৰ ফিৰিঙতিৰ উন্মাদ লেলিহান স্ফুলিংগই,
হৃদয়বিদাৰকভাৱে নিমিষতে ধ্বংস কৰিব পাৰে
হাজাৰ নিষ্পাপ জীৱন৷
আনিব পাৰে শত-সহস্ৰ জীৱনলৈ
কাল অমানিশা৷
এক দুঃস্বপ্নৰ দৰে ধৰমৰাই উঠো এই শব্দৰ নামত
আজীৱন৷
কলমৰ নিবে গতি হেৰুৱায়
স্ব-অৱলোকনত
আছিলনে সুখৰ পোখা মেলা হৃদয়ৰ ৰ’দকাঁচিয়লিত
এই কুটুমৰ তেজপিয়া শিপা!
যাৰ অক্টোপাছী হাতোৰাত
কলংকিত আজি ইতিহাস৷
সেই তাহানিতে পখিলা খেদা বয়সত
বুকুত খাজ কাটি
সংগোপনে বাজি উঠা কৰুণ বিননি-
’হাতো নেমেলিবি, ফুলো নিচিঙিবি’ৰ কৰুণ সুৰত
বুকুত গজালি মেলি পৰিচিত হ’ল — ঈৰ্ষা
কিমান উজাগৰী নিশা মাহী-আইৰ সত্ত্বাই,
বাষ্পীভূত কৰিলে বন্ধ কুঠৰী৷
হে আলষণী ৰিপু, তোৰ লেলিহান শিখাৰে
যুগে যুগে ক’ত মাতৃ-কন্যা,
সদ্যস্নাতাৰ বুকু সুদা কৰি
মানৱতাক কুঠাৰঘাত কৰি
ঘৰে ঘৰে দীপক ৰাগৰ বাটি জ্বলাইছ!
কেৱল তোৰ বাবেই বলি হয় কিমান নিৰ্দোষ আত্মা৷
’ঈৰ্ষা’–তোৰ বজ্ৰ হাতৰ পৰশত
নিনাদিত প্ৰাণেও যে কঁপাব নোৱাৰে
পিশাচৰ পাষাণ আত্মা
কেনে শক্তি তোৰ?
যি শক্তিৰে নুমুৱাব পাৰ
হাজাৰ হাজাৰ আশা৷
প্ৰভু মোৰ, দিবানে এখনি ঠাই
য’ত জীৱনবোৰে ৰচিব পাৰে
সেউজী হাঁহিৰে
শান্তিৰ সোণোৱালী ধাম৷


<|endoftext|>
<|startoftext|>>


সৰুতে আইতাই কৈছিল-
আইচু মোৰ শিলত নবহিবি, শিল হ’বি
দুখোজ পিছুৱাই
বহিছিলো আইতাৰ সাধুকথাৰ দলিচাত৷
দোপ্ দি দুপৰৰ ৰ’দৰ ৰেঙনি
ঢপলিয়াই ফুৰিছিলোঁ
এখন এৰাবাৰীত
য’ত আইতাৰ পিকসনা
তপৰ তপৰ চুমাবোৰৰ দৰেই
জিলিকি আছিল বেলিটো,
আৰু বেলিটোৱে
পোহৰৰ আঙুলিৰে লিৰিকি আছিল গৰুখিচ্‌বোৰ৷
‘পিন্ধিবানেকি এডালি লাটুমনিৰ মালা?’
ফুটুকানিৰ তলৰপৰা,
কেটুৰকলা দাঁত নিকটাই সুধিছিল
দীঘল দঁতুৱা দ’ত এটাই
ফৰিংচিটিকা দি তাৰ পৰা জঁপিয়াই আহোতে,
টুপুককৈ বেলিটো হেৰাইছিল
আৰু শিতানত বহি আছিল পূৰ্ণিমাৰ জোনটো৷
জোনৰ বুকুত মুখ গুজি সুধিছিলোঁ-
বিয়া মানে কি?
জোনটোৱে আইতাৰ দৰেই মৰমেৰে হাঁহি কৈছিল—
‘আইচু, বিয়া মানে দুখন অন্তৰৰ মিলন, য’ত সাক্ষী থাকে সমাজখন’
’তেনেহ’লে জেউতিৰ কেঁৰুযোৰ কিয় কুঁৱাত পৰিল?’
আইতাৰ দৰেই মনে মনে ৰ’ল জোনাকখিনিও
এৰাবাৰীৰ কুঁৱাটো পুতি পেলোৱা হ’ল
কেঁৰুযোৰো৷
এজাৰজোপাৰ ফেৰেঙনিত বহি আছে
একেটা ভাঁজতে শিল-জোনটো৷
<|endoftext|>
<|startoftext|>>


উস্! শেষ হ’বনে
মাদলৰ চেওত চালি ধৰা ৰাতিটো-
দেওলগা এই সময়?
কুণ্ডলী পকাই ঘূৰিছে মন
সৌৱা ছাঁ-পোহৰত ৰৈ আছে সি-
চকু টিপ নমৰাকৈ ৰৈ আছে
ৰামৰাই বুঢ়াৰ পো
ওৰেৰাতি বাঁহীত ফুক দিয়া ওঁঠজুৰি
ক’লা পৰি আছে তাৰ;
বাঁহী নে মাদলৰ ছেৱে ছেৱে
কুণ্ডলী পকাই ঘূৰে মন
পাহাৰটো কাষ চাপি আহে
মোৰ গাত গা লাগি শিৰীষজোপা
জিকাৰ খাই উঠে৷
দূৰ হৈ যা তয়ো-
কি চলাহী কথাৰে আভুৱা ভাৰিছ
কাষ চাপি নাহিবি
নাটানিবি জুৰীৰ বেণীত ধৰি
হাতত ধৰি নাটানিবি
কঁকালত ধৰি নুঘূৰাবি-
ৰাইজে দূষিব৷
আমাৰ খোজৰ তালে তালে
নৈ ঢাল খাইছে চা
কথাৰ খাজে খাজে
পাৰই ৰুণ দিছে চা!
আনৰ বাৰীৰ ফুল নানিবি
নালাগে মালতী
জুইফুলে শুৱাব মোক,
পলাশৰ ডাল ভাঙি আন৷
তোৰ দুচকুৰ খাৱৈত
খহি পৰিছিল
মাছৰ চকুদুটা মোৰ
যিদিনা হাতীপটিৰ বাটেৰে
আহি আছিলোঁ আমি
ভৰিৰ তলত নাছিল মাটি
তোৰ নিশ্বাসত কঁপি থকা
এখন কপাহী আঁচল
বতাহে কাঢ়ি লৈছিল!
ধূৰ বতাহ
ধূৰ এন্ধাৰ
ধূৰ বাঁহী-
কোনো কাষ চাপি নাহিবি
ব’ৰাগী বসন্ত
মন ব’ৰাগী!
<|endoftext|>
<|startoftext|>>


পানীৰ মুকুতা বিচাৰি বিচাৰি
ৰ’দৰ চাপৰিত আৰম্ভ কৰিছোঁ জীৱনৰ পাঠ,
চোৱাহি আহা পাৰভঙা কোবাল সোঁতত
কিদৰে উটুৱাই দিছোঁ অপৰিসীম মনৰ ব‍্যথা,
এতিয়া মাথোঁ বুকুয়েদি উজাই আহে
তেজোময় শব্দৰ নদীময় ঠিকনাৰ জোৱাৰ;
স্বপ্নই ছাঁ দিয়া বয়সত তুমি এৰি গ’লা
তুমি সজাই থৈ যোৱা দীপলিপ সপোনবোৰত হাত বুলাই চাওঁ
অনুভৱ, এজাক ধাৰাসাৰ প্ৰীতিৰ জোনাক
নিঃসংগ নৌকাবিহাৰ মাদকতাহীন
নেদেখা নদীৰ সিপাৰে তুমিটো একেই আছা
মোৰহে অকলশৰীয়া প্ৰাণীত মাথোঁ স্পন্দনহে আছে৷


<|endoftext|>
<|startoftext|>>


নিজক চোৱাৰ তীব্ৰ হেঁপাহ অকণ
জীয়ন দি দি ভাগৰি পৰে সময়,
নিজক জুখিবলৈ তুলাচনীৰ
দগাত ওজনৰ অভাৱ৷
পৰিৱৰ্তনৰ সাঁকোত
ওলমি ওলমি ৰৈ যায় অস্তিত্ব৷
ভগা আইনাৰ টুকুৰাত
জুমি জুমি চালো এহালি নীলাভ চকু,
চকুৰ কথাই বুকু দহে
সলাজ চাৱনিত মৌপিয়াজনী
ভুৰুংকৈ উৰা মাৰে৷
মই মোক খুটিয়াই খুটিয়াই চাই থাকোঁতেই
দাপোণখন ভিতৰলৈ সোমাই গৈ থাকিল
মাজতে দ খাল এটা হৈ
চেহেৰাটো বিকৃত হ’ল৷
কোনেও চিনিব নোৱাৰাকৈ দাপোণখনে
মোক গোগ্ৰাসে গিলি থ’লে৷
দাপোণমতীক ফোঁট দিয়ে কোনে?
ফেঁচাই কুৰুলিয়াই ক’ত?
মুখাৰ আঁৰৰ মুখা খোল খাই
বান্ধোন সোলোক-ঢোলোক য’ত
দাপোণ ভাগে ত’ত৷
মই মোক চিনি নোপোৱাৰ অজুহাতত
সময়ে উজুটি খায়,
ভঙা-গঢ়াৰ খেলখনত দাপোণেও ৰং সলাই,
অসৎ প্ৰতিবিম্বৰে আভুৱা ভাৰে৷
দাপোণে মিছা নকয়, আঁৰ কাপোৰ তৰে
দাপোণে সঁচা ক’ব নোৱাৰে
আপোন ছবি থকথককৈ কঁপে৷
<|endoftext|>
<|startoftext|>>
বৈ থকা পানীত
দেখিলোঁ কঁপি থকা প্ৰতিবিম্ব নিজৰ
ক্ষন্তেকৰ বাবে
নিজেও উটি গ’লোঁ যেন পানীৰ ধাৰত
মোৰ মনটোৰ স’তে৷
হঠাতে আহিল পাতল বৰষুণজাক
ধুই নিলে মোৰ ক্ষণিকৰ প্ৰতিবিম্ব
বৰষুণত তিতি মই উভতিলোঁ
মোৰ ঘৰৰ আইনাত আকৌ দেখিলোঁ নিজকে
বৰ স্পষ্ট আৰু উজ্জ্বলকৈ
পুৱাৰ ৰ’দত জিলিকা এজনী গৃহিনী মই
হিমৰ দৰে সংবেদনশীল এজনী মাতৃ
আবেলিৰ ৰঙেৰে ভাগৰি পৰা মই নাৰী
প্ৰতিদিন উদিত সূৰ্য সম স্থিৰ চিত্তৰে
মই ঈশ্বৰৰ দাসী, চিৰন্তণ নাৰী৷
<|endoftext|>
<|startoftext|>>


সদায় উৰি থকা ধূলিবোৰ আহি বন্ধ কোঠাত সোমায়,
প্ৰত্যেক স্থিত সামগ্ৰীৰ পিঠিত লিপিট খাই ধৰে৷
কৃষ্ণগহ্বৰৰ কণিকা এটা টাইম ট্ৰেভেল কৰি ঘুৰি আহোতে
আজোককা-আইতাক যেন সুধি আহিছিল,
ৰেকৰ্ড প্লেয়াৰটোৰ গাতে পৰিব নে?
এনে কল্পনাৰ সৈতে কোৱান্টাম তত্ত্ব আৰু ৱাৰ্মহ’লৰ কোনো সম্পৰ্ক নাই৷
বৰ্তমান এটা কাল যাক কোনেও সঠিক সময়ত সঠিক স্থানত নেদেখে বুলি আদিত্যই ক’লে৷
খোপাকে ফেনেকি কেলেণ্ডাৰত বিহু আহে,
ঈশ্বৰৰ জন্ম, মৃত্যু, ভ্ৰমণ আৰু যুদ্ধ জয়ৰ ইতিহাস ৰোমন্থনো৷
বাকী মামৰে ধৰিছে মাতত,
বাকী মামৰে ধৰিছে ভাতত৷
মাতটো আছিল আমি ঠিক কৰি লোৱা
তুমি মোক কোৱা আনে বুজি নোপোৱা
ভিতৰুৱা কথা
আৰু পোছাক আৰু নৃত্য
আমি আমাক চিনি পোৱা,
আনক কটা আমাৰ ৰজাৰ
নাক কটা আমাৰ নাৰীৰ
গছপাত আৰু জুই আমাৰ,
মাটি আৰু ধুলি আমাৰ,
বতাহ আৰু আকাশ আমাৰ,
পানী আৰু ডাৱৰ আমাৰ৷
ড্ৰয়িং ৰুম আমাৰ,
আমি অতীজৰ আটাইতকৈ পুৰণি মানুহ এজাক৷
এতিয়া আমাৰ গতিশীল জীৱনত মামৰ!
মা মৰ৷
মা মৰ৷
মা মৰ!
<|endoftext|>
<|startoftext|>>




তেৰাসৱ উচ্চাকাংক্ষাৰ দাস
ৰিপুদগ্ধ দূষিত শ্বাস-প্ৰশ্বাস
সাজে কথাৰ আল্পনা
কৰে সুন্দৰ কল্পনা
সোণসেৰীয়া গাদীৰ অভিলাষ৷
<|endoftext|>
<|startoftext|>>


বুকুত জাগি উঠে অযুত আশা
মধুৰ কণ্ঠত অভিনৱ ভাষা
খোজত গীতৰ ছন্দ
মনত অধীৰানন্দ
ভোটৰ অংকই শেষ ভৰসা!
<|endoftext|>
<|startoftext|>>


আহক নিৰ্বাচন- খেলিম ভোট
মিডিয়াত দেখো বিতৰ্কৰ ভূত
ৰাইজে কি পালে
সেই অনা দেলে
আমিহে দেশ কৰিম মজবুত!
<|endoftext|>
<|startoftext|>>


বুদ্ধিত বিয়াগোম বিমৰিষ বৰুৱা
বাৰেবঙলুৱা বাদ্য বজায় বঢ়িয়া
বাদনৰ বিপুল বাহাৰ
বাটে বাটে ব্যাকুল বিহাৰ
বাখৰুৱা ব্যঞ্জনাত বিভোৰ বাটৰুৱা৷
<|endoftext|>
<|startoftext|>>


পেচাত পৰিৱৰ্তনকাৰী পণ্ডিত
পুৰস্কাৰ পালে পৰমাকাংক্ষিত
প্ৰচণ্ড প্ৰচাৰ প্ৰত্যাশী
প্ৰচুৰ প্ৰশস্তি পিপাসী
প্ৰীতিভোজনত পৰাণ প্ৰফুল্লিত!
<|endoftext|>
<|startoftext|>>


কথা-কাণ্ডত কপটতা
কূটনীতিক কাণ কটা
কণ্ঠ কোকিল
কিন্তু কুটিল
কাজিয়াত কি কুশলতা!
<|endoftext|>
<|startoftext|>>


অদ্ভুত ঐক্যৰ ভাঙোন
অপ্ৰীতি অতিকৈ আপোন
অপূৰ্ণ আশা
অচিন তৃষা
অতল তলিত সপোন৷
<|endoftext|>
<|startoftext|>>


চ’তে গৈয়ে গৈয়ে বহাগী আহিলে ফুলিলে ভেবেলী লতা,
চাই চাইহে আমি বিহু মাৰো যিয়ে দিয়ে টকাৰে ওপচাই বঁটা৷
জীনচৰ ওপৰতে বান্ধি লৈ টঙালি
মোবাইলত বজাই লৈ বিহুগীত ৰঙালী
হুঁচৰি গাবলৈ ওলাই অ’ আহিছো নিদিব আমাকে ঐ গতা।।


<|endoftext|>
<|startoftext|>>


বিহুটি আহিছে বুলি গম পালো টিভিৰ যহত,
বিহুৱান, পিঠা, জলপান বনামনো কিহৰ দুখত৷
বিহু বুলি পিঠা- পনা বজাৰতে পাবা
বিহু সন্মিলনত গায়কৰ হিন্দী গান চাবা
অসমীয়াৰ সংস্কৃতি কাললৈ থাকিব কেৱল কিতাপৰ পাতত।।
<|endoftext|>
<|startoftext|>>


ৰমাকান্ত ঠিকাদাৰৰ ইলেক্চন খেলাৰ মন,
এবছৰতে গোটাব হেনো বিপুল পৰিমাণে ধন৷
জনতাক আভুৱা ভাৰি
ভাষণৰ মাৰিব ফুলজাৰি
দহ ঠাইত মাটি- ভেটি কৰাই তেওঁৰ এতিয়া পণ।।
<|endoftext|>
<|startoftext|>>


জোৰ জুলুম কৰি হ’লেও তুলিবই বিহুৰ চান্দা,
আহাৰলৈকে বিহু সন্মিলন পাতে নহলে বজাৰ হয় মন্দা৷
ৰাখিবই লাগিব নিজৰ সন্মিলনৰ মান
‘ৰেপ’ গায়ক আনি গোৱাম হিন্দী গান
সৰ্ব সাধাৰণৰ মাজত জনপ্ৰিয় সিহঁত চহৰৰ গুণ্ডা।।
<|endoftext|>
<|startoftext|>>


লৈছো এইবাৰ টঙালি বান্ধি খেলিমেই ৰাজনীতি,
শ্লোগান ‘ৰেডী’য়েই আছে ‘জাতি মাটি ভেঁটি’৷
কথা ক’ম জুখি মাখি
বিবেক বন্ধকত ৰাখি
ভাবিবলৈ নাই মোৰ অসমীয়াৰ পৰিণতি৷।
<|endoftext|>
<|startoftext|>>


আকাশত বৰঢোল বাজিছে
উদ্বাউল হৈ পৰিছো মই,
হাতবাউলি তোমাকো মাতিছো
তুমিও কাণ উনাই শুনিছা
মই পোৱা বেয়া গোন্ধটো তোমাকো শুঙিবলৈ দিছো
তুমিও শুঙি আগবঢ়াই দিছা আনলৈ৷
বতাহ বলিছে,
চপৰা-চপৰে খহিছে কলা মেঘবোৰ
ধৰিবলৈ দৌৰিছো মই
কোলাহল এটা ভাহি আহিছে
মই তোমাক মাতিছো
তুমি আৰু এজনক মাতিছা
আমি গোট খাইছো
সমানে ভগাই লৈছো৷
মোৰ হাঁহি উঠিছে
তুমিও হাঁহিছা
উল্লাসত একেলগে ফাটি পৰিছো
ক্ষোভত ভাঙি পৰিছো
এয়াই নিয়ম…
কিন্তু বেজাৰে যেতিয়া মোক হেঁচা মাৰি ধৰে,
মই কান্দো কোনেও গম নোপোৱাকৈ৷
মোৰ মনৰ খবৰ তুমি নোপোৱা
ময়ো নাৰাখো…
তোমাৰ খবৰ ৰাখিবলৈ মই
কিম্বা মোৰ খবৰ ৰাখিবলৈ
তুমি দায়বদ্ধ নহয়৷
মাতাল ৰাতিটো আহে,
বন্ধ কোঠাৰ ভিতৰত
আদিম বাসনাই সাৰপায়৷
এই যে মৈথুনৰ নিয়মবোৰৰ দৰে
নিষিদ্ধ বতাহো নিষিদ্ধ৷
ক্ৰমশ:
সংক্ৰমিত হৈ পৰিছো নজনাকৈ।
<|endoftext|>
<|startoftext|>>


দুৰ্যোগৰ সতে যুঁজি শৈশৱৰ গাঁওখনি
পণ ললা পোহৰ কৰাৰ
গোপনে হৃদয় কোণত জগালা সপোন
বিশ্ব বিজয়ী হোৱাৰ।।
সাধনাত ব্ৰতী হৈ
এটি নিকা মন লৈ
আকাশৰ পিনে চাই
জীৱনৰ গতি খেদি
গুণময় সৃষ্টিৰে
গ’লা তুমি আগুৱাই
দুৰ্বাৰ বাসনাৰ অংগীকাৰ লৈ
সীমাৰ পৰিধি ভঙাৰ।।
হিয়া চুই মানুহৰ
দেশ আৰু বিদেশৰ
যাবাগৈ সীমনা চেৰাই
যশ আৰু খ্যাতিৰে
জনম ভূমিৰ
কৃষ্টিৰ ভঁৰাল ভৰাই
আইৰ ওঁঠত বিৰিঙিব হাঁহি
উঠিব ৰঙৰ জোৱাৰ।।
<|endoftext|>
<|startoftext|>>


আজি ফাগুন নামিছে বনে বনে মনে মনে
কুকিলৰ কুহু কুহু গুঞ্জৰে গগনে
আবিৰৰ ৰঙ লাগিল উতলা পৰাণে
ৰঞ্জিত দশোদিশ ৰক্তিম বৰণে
পলাশৰ ডালে ডালে সাৰ পালে সপোনে
পুলকিত তন- মন বসন্তৰ আগমনে ।
আজি ফাগুন নামিছে …
আৰে চোৱা কেনে বিতোপন অৱনীৰ ৰংগ
উল্লাসে গগনৰ হয় তপ ভংগ
আজি মাতোৱাল পৱনে নাচে ঘনে ঘনে ।
আজি ফাগুন নামিছে …
<|endoftext|>
<|startoftext|>>


আবিৰ সিঞ্চৰে শ্যাম কানাই
ব্ৰজবাসী সমে ফাকু খেলে গোঁসাই
তনু মন ৰঙে উপচাই
খেলে হোলী জগতৰ গোঁসাই
নন্দেৰ নগৰে আনন্দ মিলিছে
হোলীৰ ৰঙ্গে ৰঙ্গে সৱেও নাচিছে
(হোলী হে আমাৰ প্ৰাণৰ হোলী হে)
সৰগৰ দেৱগণে থৰ হুয়া চায়
খেলে হোলী জগতৰ গোঁসাই …
দেখা কেনে বিমোহন নন্দেৰ নন্দন
ফাগুৰসে খেলা কৰে কমললোচন
হৰষি তন মন ৰঙ্গে উপচাই
খেলে হোলী জগতৰ গোঁসাই …
<|endoftext|>
<|startoftext|>>


সুস্বাস্থ্য বিচাৰি সুদীর্ঘ সান্ধ্যভ্ৰমণত সদায় যাওঁ
পথৰ কাষৰ পাছলিৰ বজাৰত এনেয়ে সোমাওঁ
প্ৰাত্যহিকতাৰ নামত ইটো সিটো ক্ৰয়
কিবা এপদ দেখি ৰৈ যাওঁ- দেউতাৰ প্ৰিয়
কিবা এপদ দেখি আঁতৰি আহোঁ-
আয়ে কৈছিল তোক নুশুজে -নাখাবি ।
ককাদেউতাই পদিনা পিহা অকণ বিচাৰিছিল কাঁহীৰ দাঁতিত ।
বজাৰখনৰ গোন্ধটো হৈ উঠে নষ্টালজিক
উভটি আহোতে ক’ৰবাত তাহানিৰ চুবুৰীৰ চিনাকি শব্দ
পথটোও হৈ পৰে ল’ৰালিৰ ওমলা চোতাল ।
আচলতে বৰ্তমান শূন্য এই সান্ধ্যভ্ৰমণে মোক ক্ৰমে মোক অতীতলৈ লৈ গৈ আছে জীৱন যেন অস্পষ্ট হৈ গৈছে
অস্তিত্বৰ প্ৰশ্ন এটিয়ে মূৰ দাঙি কৈ উঠিছে
প্ৰাণহীন শূন্যতাত আৰু নোৱাৰোঁ কটাব সময় ।
প্ৰাত্যহিকতাৰ নামত
এনে সান্ধ্যভ্ৰমণতে এটা বৰষণুীয়া দিনত এজনে এটা ছাটি মেলি ধৰিছিল মোৰ মূৰৰ ওপৰত । এবাৰলৈ মেলি ধৰা ছাটিটোৰ ছাঁত তেতিয়াৰে পৰা আমি একেলগেই বজাৰলৈ যাওঁ।
তেওঁ মোক সুধিছিল – মই কি কৰোঁ
এটা নিষ্প্ৰাণ উত্তৰ দি একেটা প্ৰশ্ন মই তেওঁক সুধিছিলোঁ । উত্তৰত কৈছিল ৰ’দে-বৰষুণে ছাটি মেলি ধৰাই তেওঁৰ কাম ।
মই সুধিছিলোঁ যদি কোনোবা নোসোমায় আপোনাৰ ছাটিৰ তলত?
মানহজনে কৈছিল বৰষুণ যি ভাল পায় তেওঁক কি প্ৰয়োজন ছাটিৰ আৰু কৈছিল-
ৰ’দ সানি ছাল তামৰঙী কৰাত চৌখিন এজনেই তেওঁক দান কৰিছিল এই ছাটি ।
বৰষুণত হাত সাবটি দৌৰা বা ৰ’দত ছাঁত ৰৈ আইচক্ৰীম চোহা তোমাৰ দৰে মানুহৰ বাবে ।
<|endoftext|>
<|startoftext|>>


মই এগৰাকী নাৰী।
কোনোবা ‘সু-পুৰুষসৃষ্ট’
কোমল,দুৰ্বল অৰ্থৰে ৰঞ্জিত
এটা শব্দ- ‘নাৰী’।
মোৰ নিশাহত ওলায়
অজস্ৰ উজাগৰী নিশাৰ কষ্ট,
চকুৰ গুৰিত থাকে কোনোবা পুৰুষক তৃপ্ত কৰাৰ পিছৰ ভাগৰ।
‘বিদ্বান’ পুৰুষৰ কামনাৰ জখলা বগাই সাফল্য অৰ্জন কৰা মই নাৰী;
অথবা পুৰুষৰ নিৰ্মম গালি হাঁহিমুখে হজম কৰা অলেখ নাৰীৰ মাজৰ মই এগৰাকী নাৰী।
পদূলিমুখৰপৰা পিছফাললৈ,
বিছনাৰপৰা পথাৰলৈ, অবৈতনিক হাতৰ পৰশ দিয়া মই নাৰী।
মৈত্ৰেয়ীৰপৰা কনকলতালৈ জীৱনৰ অৰ্থ বিচৰা অলেখ নাৰীৰ সোঁতত বিলীন হয়,
হাতত এলান্ধু আৰু ছাইসনা অলেখ হাত।
পূজিতা-ভূষিতা, দেৱী, বেশ্যা আৰু অনেক নাৰী;
পুৰুষৰ হাঁতোৰাৰপৰা পুৰুষেই ৰক্ষা কৰা নাৰী;
কিমাশ্চৰ্যম কিমাশ্চৰ্যম !!
আই-বোপাইৰ মৃত্যুত পিণ্ড, লঘোণ দিব নোৱাৰা মই নাৰী,
পিতাইৰ ৰক্ষাকবচৰপৰা স্বামীৰ ৰক্ষাকবচলৈ সৰি পৰা মই নাৰী।
কোনোবা কবিৰ প্ৰিয়তমা আৰু বহুগামী পুৰুষৰ প্ৰেমৰ অৰ্থ নুবুজা মই নাৰী;
সতীৰ নাম লৈ কামানল আৰু ঈৰ্ষাগ্নিত ছাই হোৱা নাৰী।
মোৰ জৰায়ুৰে সৃষ্টি হয় সমগ্ৰ ব্ৰহ্মাণ্ড,
কামনা জগাই তোলা মোৰ বক্ষৰপৰা অলেখ শিশুৱে কৰে অমৃত পান,
কাৰণ মই নাৰী।
মই নাৰীবাদী নহয়,
কিন্তু নিজানত এপলকৰ বাবে আৰম্ভ হৈ বন্ধ হোৱা কেঁচুৱাৰ কান্দোনত মই সাৰে থাকো;
গভীৰ নিশালৈ অধ্যয়নৰত
সন্তানৰ উজাগৰী নিশাৰ লগত মোৰ নিশাবোৰো সাৰে ৰয়।
মোৰ বাবে কোনোৱে নেদেখা সপোনবোৰ মই সন্তানৰ বাবে দেখো;
মোৰ উৱঁলা প্ৰমাণপত্ৰই সাক্ষী হৈ ৰয় মোৰ অলেখ ভগা সপোন আৰু চকুপানীৰ।
পুৰুষৰ সৃষ্ট মই নাৰী,
কৰ্তব্য ঠিক হৈ থকা মই নাৰী,
প্ৰেম আৰু মৰমৰ বাবে সৃষ্ট মই নাৰী,
পুৰুষে নকৰা কাম কৰা মই নাৰী।
তথাপি মই সাৰে থাকো,
বিনাশৰ পিছত পুনৰ সৃষ্টি কৰিবলৈ,
ভগ্নস্তুপৰ ওপৰত খোজ কাঢ়িবলৈ,
সকলোৰে সপোন সাকাৰ কৰিবলৈ।
কাৰণ??
কাৰণ অহম স্ত্ৰী অহম স্ত্ৰী।
<|endoftext|>
<|startoftext|>>


বিলাসী গাড়ীৰ আৰামি জীৱন
আৰামি শুৱনি কোঠা,
আত্মীয়ৰ লগত লাহ-বিলাসিতাই
জীৱনৰ যেন শিৰোনামা।
আনন্দ ফুৰ্তিৰ মাজতে আবদ্ধ
তেনেজন আৰামি মানুহৰ জীৱন,
তাতোতকৈ আনন্দৰ সমভাগি হৈছে
বিলাতী কুকুৰৰ মিলন।
অথচ এটা চুইছৰ তিপাতেই
বন্ধ হৈ যায় গাড়ীৰ আইনা খন,
নিজৰ কোটি টকাৰ মাজতো বিচাৰি নাপাই
সামান্য দহ টকীয়া নোট এখন,
যেতিয়াই খিড়িকীৰ কাষত আহি পৰে
সৰু মলিময় হাত খন।
পিন্ধনত সামান্যতম ফটা কাপোৰযোৰ
জধলা চুলি কোছাৰ সৈতে,
মুখত ক্ষীণ আৰু অকৃপন হাঁহিটোৰে
গাড়ীৰ খিড়িকীলৈ আগবঢ়াই হাতখন
কেৱল ৰাতিৰ আহাৰ মুঠিৰ বাবে।
দৰিদ্ৰতাৰ অলংকাৰেৰে বিভূষিত
অকণমানি ল’ৰা-ছোৱালী কেইটা,
সামান্যতম দহটকীয়া নোট খনেই দিয়ে
সীমাহীন আনন্দৰ মধুময়তা খিনি।
ফুট-পাথৰ কাষৰ সৰু পঁজাটোত
বিৰিঙি উঠে ক্ষীণ মমডালৰ
পোহৰকণ,
যদিহে লাখ টকীয়া মানুহজনৰ
অকণমান দয়া ওপজে তেনেজনৰ ওপৰত,
যদিহে তুলি দিব পাৰে সামান্যতম টকাৰ নোট এখন সিহঁতৰ হাতত।
পিছে তেনেবোৰ কথাৰনো
প্ৰয়োজনীয়তা বা ক’ত?
নিজৰেই যেতিয়া বিলাসী জীৱন
উপলব্ধিনো হয় কেনেকৈ!
বিলাতী কুকুৰৰ বিলাতী আহাৰ
বিলাসী গাড়ীৰ বিলাসী যাত্ৰা
নতুন কাপোৰৰ নতুন ফেশ্যন,
এই বোৰতেইটো উৰি যায় তেওঁলোকৰ
হাজাৰ হাজাৰ টকাৰ টোপোলা।
তাৰ পৰা জানো কিবা লাভ হয়
তেনেজন লাখপতি মালিকৰ?
মানুহৰেই যদি নুবুজা মূল্য
অৰ্থহীন তোমাৰ সকলোতি ব্যয়ৰ।
মূল্য বুজি উঠা মাথোঁ মানুহৰ বন্ধু
বিলাতী কুকৰৰ নহয়,
মৰম আৰু শ্ৰদ্ধা দিয়া মাথোঁ মানুহক
তোমাৰ লাখ টকীয়া সম্পত্তিক নহয়।
মৰিলেও কান্ধত নিব তোমাক
চাৰিটি মানুহেই নদীৰ পাৰলৈ বুলি,
যত আছে ধন-সোন আৰু সম্পত্তি
ইয়াতেই থাকিব পৰি,
সিপুৰিলৈ বুলি মাথোঁ ঢাপলি মেলিব
তোমাৰ সকলোটি এৰি।
<|endoftext|>
<|startoftext|>>


এহালি গভীৰ চকু
কি লুকাই আছে বাৰু?
জুমি জুমি চাই আতঁৰি আহোঁ।
যদিওবা জীৱনে কোনোকালেই নিশিকালে অভিনয়,
তথাপি নিজকে বৰ সন্তৰ্পণে অলক্ষিতে শামুকৰ খোলাত বন্দী কৰি থৈ দিওঁ।
কিজানিবা চকুহালিৰ গভীৰতাত ডুবি নিজকে হেৰুৱাই পেলাওঁ।
আৰু অজানিতে যদি পৃথিৱীখন ৰঙীন হৈ উঠে?
ওহোঁ নহয়..কেতিয়াও নহয়..,
পৃথিৱীখনটো একেই থাকে সদায়।
নিজৰ সময়তে ওলাব জোন,বেলি আৰু তৰা… আৰু এনেদৰেইতো থাকিব চিৰদিন আৰু চিৰন্তন…..
তেনে,কিজানিবা মোৰ চকুহালিয়ে সানি লয় হেপাঁহৰ ফাকু
আৰু হঠাৎ
যদি ৰঙীন হৈ উঠে সপোন!
তাতোকৈ এয়াই ভাল
ফুঃমাৰি উৰাই দিলোঁ স্মৃতিৰ ৰুমাল..
হৈ উঠিল হিয়াখন আগৰদৰেই কঙাল ।
নক্মাৰ সঠিক জোখ-মাখেৰে আতোল-তোলকৈ সজা ঘৰত পুহি ৰখা জীৱনে কাহানিবা কিয় বাৰু উশাহ সলাই যায় সঘনাই?
কিমান বাৰ নো পাণ কৰিম এই সুখ-দুখৰ কক্ টেইল ?এই যেন মুদ্ৰাৰ ইপিঠি কিম্বা সিপিঠি!
হেৰৌ,হেৰুৱাব খোজা মন,
সম্ভৱ হোৱাহেঁতেন
তোকেই টানি-আজুৰি ক’ৰবাত বান্ধি থৈ আহিলোঁহেতেন এদিন মই !!


<|endoftext|>
<|startoftext|>>


ভাবো ক’তনো দগৰি এসাজ খাবলৈ পাওঁ
বিনামূলীয়া খানা হ’লে দৌৰাদৌৰিকৈ যাওঁ
ভোজলৈ যাব লাগে আগত
মেলত একেবাৰে পিছত
খোৱাটো মুখ্য- তাৰ বাদে একো ভু-ভা নাপাওঁ৷
<|endoftext|>
<|startoftext|>>


বহুতেই কয় আপোন ভালে জগত ভাল
ভালে পায় ভালক- জাবৰেই যে পায় খাল
ভালৰ হ’বই হ’ব জয়
বেয়াৰ হ’বই লয়-ক্ষয়
গ্ৰহৰ দোষতহে হেনো ভালে ভোগে জঞ্জাল৷


<|endoftext|>
<|startoftext|>>


নিজকে ভাবে তেৰাই বিয়াগোম পণ্ডিত
উঠা-বহা কৰে সদায় অভিজাত গণ্ডিত
দিয়ে পৰিচয় সমাজকৰ্মী
কথা-কাম বিপৰীতধৰ্মী
কথাৰে অসুৰক কৰিব খোজে ভূলুণ্ঠিত৷
<|endoftext|>
<|startoftext|>>


ৰাস্তাই-ঘাটে চিঞৰি জনাওঁ প্ৰতিবাদ
ৰাইজক আভুৱা ভাৰাসৱ মুৰ্দাবাদ
আমি সদাজাগ্ৰত প্ৰহৰী
উত্তাল কৰোঁ গাঁও-নগৰী
আমাৰ আন্দোলন বাৰমাহেই জিন্দাবাদ৷
<|endoftext|>
<|startoftext|>>


সোণৰ অসম এইবাৰ নিশ্চয়কৈ হ’ব
ডাল-ধদুৱায়ো কৰ্মসংস্থাপন পাব
আৰু নকৰোঁ আমদানি
পাতিম অলেখ কোম্পানী
নোৱাৰিলে ৰাজনীতি এৰিম- ভোটটো দিব!
<|endoftext|>
<|startoftext|>>


চিৰ-সহচৰ অনেক নন্দী-ভৃংগী
চমৎকাৰ তেখেতৰ ভাব-ভংগী
ব্যস্ততা সীমাহীন
আহিব ভাল দিন
অতি আশাবাদীবোৰে যুঁজৰ সংগী৷
<|endoftext|>
<|startoftext|>>


চিনাকী বামুণৰ লগুণ নাচায়
চিনাকী মোল্লাৰ ছুন্নত বিচাৰ্য নহয়
অচিনাকী বামুণীৰ
মোল্লাৰ বিবীৰ চিন বা কি
কাৰ স্ত্ৰী
কোন জাত
ওৰণি লোৱাজনী
ওৰণি – সেন্দুৰ
বোৰ্খাহীন গৰাকী
কাৰ স্ত্ৰী
কোন জাত
লালনে কয়
গাঁতত থাকিলে নাদ’ৰ পানী
গঙ্গাত থাকিলে গঙ্গাৰ পানী
পানী হ’ল
উদাৰতাৰ বিৰাট হিমালয়
কঠিনতাৰ তূষাৰ বলয়
পানী যেনে
নাৰী তেনে
মহাসাগৰৰ নে সাগৰৰ
নদীৰ নে পুখুৰীৰ
নলাৰ নে নাদ’ৰ পানী
গাঁতত থাকিলেই বিচাৰ হয়
মহাসাগৰত নাথাকে নাৰীৰ জাত
মহাসাগৰৰ নাৰী
পৱিত্ৰ পানী
মানুহৰ গান
<|endoftext|>
<|startoftext|>>


কবিতা আবুৰ নে
আবুৰ কবিতা
কথাটোকে লৈ
এন্ধাৰ বাট এটাৰে
মূল্যবৃদ্ধি
অনাহাৰ
অবাধ যৌনতা
হাইব্ৰিড পাচলি
দেশদ্ৰোহী
চাৰিওফালে
সন্ত্ৰাসবাদ
সন্ত্ৰাসবাদ
সন্ত্ৰাসবাদ
ঘন জংঘলত কোনে দিয়ে কাৰ্বনডাইঅক্সাইড অথবা অক্সিজেন
নিজৰ নিজৰ নিজৰ
জ্বলাৱলৈ
পুৰিৱলৈ
গলাবলৈ
গেলিবলৈ
স্বপ্নদোষ
বীৰ্যস্খলন
নিঃশেষ হৈ আহে যৌৱন
আই পিতাইৰ মাটি ডৰা
ৰখিব কোনে
সপোনত বুৰ যোৱা জোনৰ মুখত
কোনে সানি দিলে ছাই
জাতি ক’ত জাতি
জাতৰ মাজৰ মানুহ নে
মানুহৰ মাজৰ জাত
কোনে আৰম্ভ কৰিলে পাশাখেল
আবুৰৰ যাদুত ঘূৰিছে ভূৱন
<|endoftext|>
<|startoftext|>>


আমাৰ তেজ ক’লা, চকুলো ক’লা
ক’লা আমাৰ মাত-কথা
আমাৰ উশাহ ক’লা, আকাশ ক’লা
ক’লা আমাৰ বেদনা-ব্যথা
ঘনঘোৰ ৰাতিবোৰতকৈও
আমাৰ দিনবোৰ এতিয়া ক’লা
খোজৰ তলৰ বৰ্তমানতকৈও
আমাৰ ভৱিষ্যৎ ক’লা
চাকিৰ পোহৰ ক’লা
চকুৰ পোহৰ ক’লা
আঙুলিৰ আখৰ ক’লা
ক’লা আমাৰ বিগলিত ভাবনা
আমাৰ বেলিটো ক’লা
ক’লা দিনে দিনে গলি থকা জোনটো
চৰাইৰ মাতবোৰত ক’লা
ক’লা পখিলাৰ পাখিতো
মন উৰুৱাই নিব খোজা
ফাগুনৰ ডালত এতিয়া বহি থাকে
ক’লা দুপৰীয়া এটা
তলত পৰি থাকে উৰিব খোজা
উছাহৰ ভঙা-ছিঙা
আমাৰ গানবোৰ ক’লা
ওঁঠৰ ৰং ক’লা
নীলপৱনৰ কেনভাছ ক’লা
কবি নীলমণিৰ বাগিচা ভৰি
কেৱল ক’লা আৰু ক’লা
আমাৰ সৰ্বহ এতিয়া ক’লা
নদীৰ ঢৌবোৰ ক’লা
আমি ওপঙি থকা বতাহো ক’লা
নিজকে নিচিনা হোৱা আমাৰ
চেহেৰা ক’লা
প্ৰবঞ্চিত হোৱাৰ আমাৰ দীঘলীয়া
ইতিহাস ক’লা
কেৱল তেওঁলোকৰ মুখতেই এতিয়া
সকলো ৰং আৰু পোহৰৰ হেঁতা-ওপৰা
তেওঁলোক উজ্জ্বল, বগা
আমাৰ জীৱন আৰু মৰণতকৈও দামী
তেওঁলোকৰ পোছাক-পৰিচছদ
আমাৰ কাতৰ আৰ্তনাদতকৈও
ডাঙৰ তেওঁলোকৰ ধাতৱ কণ্ঠস্বৰ
তেওঁলোক কৌশলী, আমি হোজা
তেওঁলোক আমাৰ ‘সৰ্বশক্তিমান’ ৰজা
আমি নিৰীহ, অসহায় প্ৰজা
ওখ মঞ্চৰ তেওঁলোক সৰ্বজ্ঞ বক্তা
আমি দূৰৈৰ পৰা ডিঙি মেলি ৰৈ থকা বিমূঢ় শ্ৰোতা…
শুনা আৰু ভোল যোৱা
প্ৰবঞ্চিত হোৱাৰ দীঘল ইতিহাসক
আৰু দীঘল কৰা…
<|endoftext|>
<|startoftext|>>


মনত পৰা কথাবোৰৰ ভিতৰত পাহাৰখনেই আছিল ৰূঢ়
যি চটা শিলত বহি সূৰ্যাস্ত চাম চাম বুলিও অতদিনে আমাৰ সাহস নাছিল
শেঁতা পৰা সময় বৈ যোৱা নদীখনৰ গৰাখহনীয়াই মনলৈ পুনৰ উন্মাদনা আনে
নতুনকৈ জগা দমৰাটোৰ দৰে কলিজাত আমি উৎসাহ বান্ধো
অভিনয় আৰম্ভণি অতিথি
কোন কাৰ কি ক’ত?
এই পাহাৰতলিত দুদিন সজীৱ মাথোঁ
পিছতেই শিলৰ ৰাজ্য, শিয়ালৰ দেশ
বছৰটোৰ শেষত পাহাৰখনে পুনৰ ভেঙুচালি কৰিব
আমাৰ অভিমানক, অভিনয়ক
সকলোবোৰ মিথ্যা প্ৰমাণিত কৰিবলৈকে ৰৈ থাকিব পাহাৰখন
মৰা নৈ জীয়া নৈৰ সমান্তৰালকৈ
হতাশাগ্ৰস্ত ৰাতিপুৱাটো পাহৰিবলৈ সূৰ্য্যৰ তাপ সিদিনাও নাছিল
ভাগৰুৱা দেহটো অধিক স্পৰ্শকাতৰ কৰি তুলিবলৈ আছিল হালধীয়া ফুলবোৰৰ মাজেৰে বৈ অহা বতাহজাকত নৈৰ সতেজতা আৰু পাহাৰৰ দৃঢ়তা
আৰু ঠিক তেনেতে ঘূৰি যোৱাৰ এক প্ৰবল স্পৃহাই মনটো ভাৰাক্ৰান্ত কৰিছিল
অসহায়
গৈ থকাটোৱেই যে জীৱন
শিলৰ মাজে মাজে বাট মোকলাবলৈ হাতত একো নাই
কথা নাই দুখন হাত
দুখনৰ লগত আৰু দুখন….
পাহাৰখনেই শেষ সঁচা, পাহাৰখনেই আপোন
বছৰটোৰ শেষত সকলোবোৰ পাহৰি আমি আকৌ পাহাৰখন বগাম৷
<|endoftext|>
<|startoftext|>>


এলানি ভোকৰ বোবা চিঞৰ পদপথৰ পৰা সন্তৰ্পণে আগুৱাই আহিছে
অ’ত ত’ত থকা দৃষ্টিবোৰ চিঞৰটোত লাগি ধৰিল
হুমুনিয়াহে ভিৰ কৰিলে আলিবাট
ক্ৰমান্বয়ে..
উকা হ’ল আৱেগৰ চৌপাশ
কজলা ভোকে দেহ জ্বলায়
তাল-ফাল লগাব জানে
আঁৰ-বেৰ নোহোৱাকৈ
শৰীৰ ভাঙি ওলাই আহিব খোজে৷
দীনতাত অহৰহ উদযাপিত টলবল ভোক
মানুহ ভেদে সলনি হয় ভোকৰ ৰং
আনবিধ ভোকে প্ৰতিবাদ নকৰে
পদলেহন কৰে প্ৰাচুৰ্যৰ পোহাৰত
ছেহ্! স্বাৰ্থপৰ ভোক!
জিভাৰ উচ্চতা অনুসৰি ভোকবোৰ বাঢ়ে গোপনে
সহজ সত্য চকুপানীবোৰ সমগোত্ৰীয়
বন্ধ কুঠৰীত আৱদ্ধ ভংগুৰ বিবেক
হেৰুৱালোঁ বাটৰ আঁত
আশ্ৰয়হাৰা বিশ্বাসবোৰক কিদৰে পেলাম শাঁত
<|endoftext|>
<|startoftext|>>


লুংলুঙীয়া বাটেৰে জোনাক নামে
ৰূপালী নদীৰ ঢৌত,
কি চিনাকি
কি অচিনাকি৷ ৷
ঢৌত জঁপিয়াই
ওঁঠে ওঁঠে চুমাখোৱা মাছ ..
মই টোপনি যাব বিচাৰোঁ
পাল নাৱত – যিখনৰ নাৱৰীয়া তুমি ..
<|endoftext|>
<|startoftext|>>


পথাৰখনত মুকলিকৈ
পৰা দেখিছোঁ ৰ’দ
ধান দাই থাকোতে ইমানকৈ
জিলিকি আছিলা তুমি,
হাউলি পৰা বুকুক
চুইছিল ধানে
গুণগুণাই উৰি গৈছিল বতাহত
শইচ গোন্ধৰ মালিতা ..


<|endoftext|>
<|startoftext|>>


টোপনিত দেখোঁ –
জুনুকা বজাই বিমুগ্ধ
গুণগুণনি ..
ৰাতিৰ বুকুত ৰেলৰ উকি,
গ’লা নেকি তুমি –
তাতেই গুচি ..৷ ৷


<|endoftext|>
<|startoftext|>>


গমকে নাপালো
কেনেকৈ
কেতিয়া
সময়ে কাঢ়ি নিলে
মোৰ সঞ্চিত সহস্ৰ শব্দ
পৃষ্ঠাবোৰ নীৰৱ এতিয়া৷
“তোমাৰ শব্দৰ ৰংবোৰ
হিমচেঁচা বতাহে উৰুৱাই নিলে
সৌ ৰেলআলিৰ সিপাৰে
ধূসৰ দিগন্তলে’৷”
মুকলিত খেলি থকা ল’ছালিজাকে
ক’লে মোক৷
সিহঁতে উৰুৱাই থকা ৰঙীন চিলাবোৰক ক’লো,
“মোকো উৰুৱাই নে তালৈকে৷ ”
আঃ হঠাৎ গম পালো
এই অবাধ্য হৈ উঠিব
অৱস পাখি দুখন মোৰ !
সময় বাধ্য হ’ব
ওভতাই দিবলে’
মাটি -মুকুতা
শিল -শোকেৰে গঢ়া
অবোধ শব্দবোৰ মোৰ !
আজি ৰাতি সকলো নক্ষত্ৰই
পোহাৰ মেলিব মোৰ চোতালত
অনৰ্থৰ অৰ্থ বিচাৰি
পৃষ্ঠাবোৰ আকৌ লুটিয়াই চাম
ক’ত ৰৈ গ’ল ভুলবোৰ !
<|endoftext|>
<|startoftext|>>


মাহ বাগৰে, বছৰ আহে
আৰু প্ৰতিটো মাঘতে যদি
আপোনাৰ পো আৰু নাতিয়ে বাচি লয়
কেবল পিৎজা নাইবা লুচী,
তিলপিঠা, ভকা পিঠা, চুঙা পিঠা দেখিলেই
নাক-মুখ কোঁচাই কয়
মই এইবোৰ নেখাওঁ পাই!
আপুনি হ’লেই যেনিবা জাতীয়তাবাদী,
তাত ভৱিষ্যতৰ অসমৰ একো লাভ নাই৷
মনত ৰাখিব ফাইভ ষ্টাৰৰ ক’ৰ্প’ৰেট মীটিঙতো
তামিল এজনে সপ্তাহত এবাৰ হ’লেও বিচাৰে
ইডি-আপম, ডোচা নাইবা ইডলী।
ইংলিছ মিডিয়ামত পঢ়িলেই যেনিবা,
আপোনাৰ পো আৰু নাতিয়ে যদি ঘৰতো নকয়
এষাৰো অসমীয়া, বড়ো, কাৰ্বি ইত্যাদি,
আপুনি লাগিলে হওক দুৰ্ঘোৰ বিপ্লৱী,
তথাপি ভাষা গ’ল, ভাষা গ’ল বুলি
চিঞৰি একো লাভ নাই,
আপোনাৰ মাতৃভাষা ক’বলৈ নাহে
থাইলেণ্ড, ডেনমাৰ্ক বা ভিয়েটনামৰ পৰা কোনো আলহী৷
হ’লেই যেনিবা মাইকেল জেকছনৰ ভক্ত,
আপুনি যদি সময়ে নাপালে
শুনাবলৈ আপোনাৰ পো আৰু নাতিক
বৰগীত, বনগীত, জিকিৰ নাইবা জাৰী,
সিহঁতৰ বাবে যদি লক্ষ্মী-জ্যোতি-বিষ্ণু-ভূপেন
মাথোঁ দেৱালত আঁৰি থোৱা একোখন ছবি,
তাৰ পিছত অসমৰ সুৰ গ’ল,
গীত নাই বুলি কিয় কৰে হাহাকাৰ?
নিজৰ ঘৰতে প্ৰতিদিনে আপুনি দি আছে অসমক কবৰ
আৰু সময় পালেই চুবুৰীয়াৰ ঘৰত গৈ বিচাৰে জাতিৰ খবৰ।
আপুনি দিবাস্বপ্ন দেখে যে কেবল মাটিয়ে বচাব জাতি,
আপুনি আজিও নাজানে মাটিৰ একো জাতি নাই,
জাতিৰ আচলতে একো ধৰ্মও নাই৷
জাতি থাকে ভাষাত
জাতি থাকে খাদ্যত
জাতি থাকে থলুৱা সুৰত,
জাতি থাকে মানুহৰ হৃদয়ত৷
বাঙালীৰ সন্তানে সঁৰিয়হ দিয়া মাছৰ জোল নেৰে
লাগিলে থাকক তেওঁলোক নিউয়ৰ্কত।
সেয়েহে কওঁ প্ৰতিজন অসমীয়া,
এই ভোগালিতে নিজৰ ঘৰৰ পৰাই আৰম্ভ কৰক
নতুন জাতীয়তাবাদ৷
ভোগালিত গাবলৈ এৰক ৰঙালিৰ ৰাগ,
কঙালীত খবৰ লওক কৃষক জনতাৰ৷
পিছফালৰ মাটিডৰা যদিহে ছন পৰি আছে,
চুবুৰীয়াই ঠেলি ঠেলি বাঁহ ৰুৱাৰ আগতেই
আধিয়া দি হ’লেও সিঁচক এমুঠি আশাৰ কঠীয়া
কুকিং ক্লাছলৈ গৈ হ’লেও শিকক দুই এপদ পিঠা-পনা৷
জী, পো আৰু নাতিক কওক
সিহঁতৰো আছে ভাষা সুকীয়া
বিশ্বৰ কোনো প্ৰান্ততে কোৱাত নাই লাজ,
হৃদয়ৰ প্ৰতিটো সুৰেই সুৱদী সুৰীয়া
তাত নথকাই ভাল ব্যৱসায়িক হিচাপ-নিকাচ৷
<|endoftext|>
<|startoftext|>>


এদিন নীলা বতাহে পোহৰৰ লগত বিয়াত বহিছিল৷
নীলা বতাহে তুলিকাৰে
প্ৰেমৰ ছবি আঁকিছিল
আৰু পোহৰৰ আছিল মৌ মিঠা কণ্ঠ৷
কথা আছিল নীলা বতাহত
পোহৰৰ কণ্ঠ বিয়পি যোৱাৰ,
মৌ নিগৰা গীতৰ সুৰে সুৰে
নীলা বতাহে প্ৰেমৰ ছবি অঁকাৰ!
এদিন নীলা বতাহৰ তুলিকা কপি উঠিছিল,
কাৰণ পোহৰৰ কণ্ঠ ৰুদ্ধ হৈছিল!
সাতসৰী, ডিঙিৰ মণি, সোণৰ খাৰু বেয়া পোৱা পোহৰৰ ৰুদ্ধ কণ্ঠ!
নীলা বতাহৰ স্তব্ধ তুলিকা!
কি এক আচৰ্য্য পৰিহাস!
কণ্ঠৰুদ্ধ পোহৰৰ সদাজীৱিত হাঁহিত এটি প্ৰেমৰ অংকুৰিত বীজচোন
নীলা বতাহে তেতিয়াও বিচাৰি পাইছিল!
লাহে লাহে আঙুলিৰ ফাকত তুলিকা উঠিছিল!
স্থিতপ্ৰজ্ঞ নীলা বতাহ –
এহাতেৰে পোহৰক জীয়াই ৰাখিব, আনহাতেৰে জীয়া প্ৰেমৰ ছবি আঁকিব!
অহোৰাত্ৰি আকুণ্ঠ প্ৰয়াস নীলা বতাহৰ আৰু
ৰুগ্ন দেহত প্ৰেমৰ কি যে পৰিতৃপ্তি পোহৰৰ!
দশকৰ পাছত দশকধৰি চলিছিল
এখন চলন্ত জীয়া প্ৰেমৰ কথাছবি
নীলা বতাহ আৰু পোহৰৰ ….
পৰ্যৱসান!
লাহে লাহে পোহৰ স্তিমিত হৈ আহিছিল আৰু নীলৰ এহাত
পোহৰৰ দেহত স্তব্ধ হৈ আনহাতৰ পৰা তুলিকা সৰকি পৰিছিল!
তধা লাগি চাই নীলে কৈছিল –
“এতিয়াৰ পৰা মোক কোনে খং কৰিব পোহৰ!”


<|endoftext|>
<|startoftext|>>


এমুঠি সৰিয়হ আৰু এমুঠি নিমখ
মই নিবিচাৰিলেও
তোমালোকে নিশ্চয় মোক নিদিয়াকৈ নাথাকা
কিয়নো-
এটা ফেঁচাৰ চিঞৰত এদিন
মই টোপনি যাম। আৰু সাৰে থাকিম অকলশৰে
এটি তৰা হৈ-
জাকৰ মাজত জিলিকি
অথচ
অকলশৰে…
<|endoftext|>
<|startoftext|>>


কাপোৰৰ তলত মঙহ
মঙহৰ তলত জঁকা
জঁকাৰ মাজত এলান্ধুবুলীয়া মজ্জা
নখেৰে চিকুটি নিদিবা
আইৰ কেঁচা পাতৰ ৰিহাৰ ওৰণি
ব্লাউজৰ পিন খুলি বক্ষৰ মাজত মুখ গুজি আছে
এটি নৱজাত মঙহেৰে পূৰ্ণ জঁকা
পুৰুষ নে নাৰী
আয়ে নেজানে সেয়া
কলগছৰ বেইৰ তলত এগচি চাকি
চাকিৰ পোহৰত দুটি মঙহৰ লগুণ
সেইদিনা জঁকাবোৰে হোমৰ জুইত উত্তাপ লয়
গৰ্ভত ভৱিষ্যতে হাত সেকে
আন এখন বেইৰ তলৰ সপোন ৰচে
জঁকাবোৰৰ ওপৰত মঙহবোৰে উদযাপন কৰিলেই
মঙহৰ ওপৰত ঢাকি ধৰা কাপোৰে সেইদিনা মানুহ বিচাৰে
হাড়ে হাড়ে জঁট লাগে
মাজুলীৰ টুনি নৈত বৈ যায় তেজৰ সঁফুৰা,
কোঠাৰ বিজুলী বাতিৰ পোহৰত বাহিৰৰ পৃথিৱী নেদেখি
য’ত ডাৱৰে আৱৰা জোনটোক
এজাক কাউৰীয়ে খুটিয়াই আছিল
মঙহবোৰ যিদিনা পুৰিব
পচিব জঁকাৰ মজ্জা
সেইদিনা ক’তো কাপোৰ নেথাকিব
মানুহে মানুহক মাটি কৰিব৷ 
<|endoftext|>
<|startoftext|>>


ইয়াতেই আছে মানুহৰ দৰে মানুহ
যুদ্ধৰ দিনবোৰতো যিয়ে সোধে শইচৰ খবৰ
কথাৰ মাজৰ হাঁহিত যাৰ চকুত খলকে পুৱানৰ মাছ
মানুহৰ দৰে এনে মানুহে
ৰাতিও দুৱাৰ খুলি অচিনাকীক বাকি দিয়ে পিয়াহৰ পানী
তেওঁলোকৰ ঘৰৰ মুধচলৈ এহাল চৰায়ে কুটা কঢ়িয়ায়
চোতালৰ ডাঁহেচীয়া বগৰীলৈ শিশুহঁতে নিঃসংকোচে ফৰ্মুটিয়ায়
তেওঁলোক জীৱনৰ প্ৰেমিক মানুহৰ উপাসক
মুৰত আঙুলি বুলাই অসুখৰ দিনবোৰত
তেওঁলোকেই পৃথিৱীক ফিনিক্সৰ সাধু শুনায়
মানুহৰ দৰে এনে মানুহে
বাটৰ দাঁতিত ৰৈ আপোনালৈয়ে বাট চায়
তেওঁলোকেও জানে-
মানুহৰ দৰে কোনোবা মানুহ ইয়াত এতিয়াও আছে
যি এই বাটেৰেই অকলে আহে-যায়। 
<|endoftext|>
<|startoftext|>>


চুকভেকুলীৰো এটা স্বতন্ত্ৰ ভাষা আছে
তাত পোহৰৰ প্ৰলেপ থাকক নাথাকক
পুৱাৰ ধনেশ পখীহালৰ ভাষা
সূৰ্যৰ দৰে ফটফটীয়া
চেচুকৰ লাইজাবৰিয়েও
পোহৰাব পাৰে জগত সভা
মোৰ জতুৱা ভাষাৰ সাৰুৱা ভেটিত
এদিন শব্দশস্যৰ খেতি নদন-বদন হ’ব
তাত খেৰৰ খৰিকাৰে
নিজৰি জলকণা সৰিব
এনে সমাজিক মই
মাজে মাজে আপোন ভাষাত দেখোঁ
কাৰণ সপোনৰ ভাষা
সদায় মাতৃভাষা
<|endoftext|>
<|startoftext|>>


মৰি যোৱাৰ আগতেই এবাৰ
লগ হওঁ আহা
যিমান চাপিব পাৰি সিমান ওচৰ চাপি
পানীপোতাত ৰৈ
চুই চাওঁ আহা
বৰষুণৰ দীঘল আঙুলিবোৰ…
মৰি যোৱাৰ আগতেই
আমি পাহৰি যাওঁ আহা নীলা ৰাতিবোৰ,
ক্ষমা কৰি দিওঁ কৰি আহা ভুলবোৰক,
আৰু আঙুলি বুলাই
মলম লগাই দিওঁ
কোনোদিনে নুশুকুৱা ঘাঁবোৰত।
মৰি যোৱাৰ আগতেই
এবাৰ লগ হওঁ আহা
বেদনাবোৰ গিলাছত বটোৱাৰা কৰি
ৰৈ যোৱা কথাবোৰ পাতোঁ
অকণমান নিৰলে উচুপোঁ…
সুৰাত সুৰ নাই বুলি নক’বা
সুৰাই সহিবলৈ শিকায় শোকৰ খুন্দন।
আহা, মৰাৰ আগতেই আমি
এটা সুৰ সুৰ হৈ উঠোঁ।
মৰাৰ পিচত সকলো শূন্য
স্মৃতিচাৰণো ফাঁকিবাজী কাৰবাৰ।
কাৰো স্মৃতিত কোনো
চিৰদিন জীয়াই নাথাকে।
<|endoftext|>
<|startoftext|>>


তোমাৰ আগমণে সজাই তুলিলেহি
উৰুঙা আমাৰ ঘৰখন৷
তোমাৰ হাঁহি, তোমাৰ কান্দোনে
কোমলাই তুলিলেহি আমাৰ বুকুখন৷ ৷
ফুলৰ পাহিৰ দৰে তোমাৰ মুখনি
কণমানি তোমাৰ হাত দুখনি
চুমা আঁকি দিও তোমাৰ কপালত
হাঁহি দিয়া তুমি মোৰ চকুলৈ চাই৷
যেন সকলো বুজি পায়! মোৰ সোণজনীয়ে,
ক’বহে পৰা হৈ উঠা নাই এতিয়ালৈ
বয়স যে মাথোঁঁ এঘাৰ মাহ৷
মই কওঁ ইশ্বৰক
তোমাক সোনকালে ডাঙৰ কৰি দিয়ক
যেন ক’ব পৰা হৈ উঠা তোমাৰ সকলো অভিযোগ
সকলো ইচ্ছাবোৰ৷
তোমাক পাবলৈ হাবিয়াস কৰি
কৰিলো অপেক্ষা বহু দীঘলীয়া
তুমি আমাৰ বাবে ইশ্বৰৰ দান৷
তোমাৰ মঙ্গল কামনা কৰো চিৰকাল৷
মোৰ সোণজনী,
আমাৰ অন্তৰৰ মৰম তোমালৈ চিৰকাল৷ ৷ 
<|endoftext|>
<|startoftext|>>


মোৰ বুকুত এটা আঁচোৰ পৰিছে
গভীৰ আঁচোৰ ৷
কোনেও দেখা নাছিল সিদিনালৈকে ৷
হঠাতে সিদিনা গধূলি
কাফেত বহোঁতে
মোৰ শাৰীৰ আঁচলখন পৰি গ’ল,
পাহাৰৰ নীলা, আকাশৰ নীলাৰে
ঢাকি ৰখা মোৰ বুকুখন
উদং হৈ পৰিল…
খকামকাকৈ আঁচলখন তুলি লওঁতেই
মাত্ৰ নয়নে দেখিলে ৷
আশ্বৰ্যত সুধিলে –
‘ইমান গভীৰ আঁচোৰ!
তুমি কেনেকৈ সহ্য কৰিছা?
চাওঁ অলপ ‘৷
মোক কিন্তু নুসুধিলে,
কাৰ, কিহৰ আঁচোৰ সেইয়া,
বিষত ক’লা পৰি ৰোৱা
আঁচোৰটোলৈ চাওঁতে
নয়নৰ চকুত মই
প্ৰথমবাৰৰ বাবে দেখিলো
বিশ্বাস !
মোৰ বুকুখনে হাঁহাকাৰ কৰি উঠিল
একো ন’কৈ লাহেকৈ আঁচলখন উঠালো,
কফিৰ কাপত চুমুক মাৰিলে
মোৰ নিস্পেষিত ওঁঠ দুটাই ৷
<|endoftext|>
<|startoftext|>>


হেৰৌ অসমীয়া!
জাতি-মাটি-ভেটি যাবৰ হ’ল,
পেটত গামোছা বান্ধি,
কিমান সহিবি আৰু
ভোক, অপমান আৰু নোপোৱাৰ বেদনা?
চালৰ ফুটাৰে সৰকি অহা,
এহালিচা জোনাকে কাহানিও পোহৰাব নোৱাৰে
আমাৰ জৰৌৰোৱা পঁজা৷
তাহানিও আছিল,
আজিও একেই আছে,
বিদেশীৰ আক্ৰমণ, আতিশয্যৰ
সেই নিদাৰুণ কথা৷
পাহৰি নাযাবি,
তোৰ তেজত এতিয়াও অহৰ্নিশে বৈ আছে,
শৰাইঘাটৰ তেজোদ্বীপ্ত লাচিতৰ
ৰক্তস্নাত তৰবাৰিৰ পৰা নিগৰা শোণিতৰ
ৰক্তবৰ্ণ প্ৰতিজ্ঞাৰে উদ্ভাসিত, আন্দোলিত
এসময়ৰ নিৰ্ভীক, অজেয়, দুৰ্দান্ত অসমীয়া বাহিনীৰ
সোতৰবাৰকৈ মোগলক হৰুওৱাৰ শৌৰ্যৰ কাহিনী৷
আমি অসমীয়া নহও দুখীয়া,
বাটে-পথে পৰি আছে সোণৰ টুকুৰা,
আমিহে বিচাৰি ফুৰো তেজৰ চেকুৰা৷
সময় হ’ল,
চকুপানী মচিবৰ হ’ল,
বিজয়ৰ নিচান হাতত লৈ,
তীব্ৰবেগে চেঁকুৰিবৰ হ’ল৷
জাগিবৰ হ’ল,
এলাহ নিহালি দলিয়াবৰ হ’ল,
নাঙলৰ সীৰলুত উঠা
অপতৃণ সীমাৰ সিপাৰে দলিয়াবৰ হ’ল,
তোৰ দৰে থলুৱা, থলগিৰি আৰু খাৰখোৱাই
অসমীয়া ডেকাৰ তেজ
আকৌ এবাৰ দেখুৱাবৰ সময় হ’ল৷
<|endoftext|>
<|startoftext|>>


সোণৰ ধোঁৱাখোৱাৰে তেওঁ 
সেৱন কৰে যন্ত্রণা
সেই ধোঁৱাৰে 
মই ধুসৰ আকাশ 


কল্লোলিনী কালিন্দীৰ মাজৰাতি 
বথা এৰি থৰ ক'ৰে নাৱৰীয়া তই
তুলুং ভুটুং কৰে নাও


পানী ভাঙি ভাঙি দৌৰি আহে
বুকুত মেঠনি মৰা তিৰোতাজনী
কঁপালত জ্বলে মণি কৰ্ণেশ্বৰৰ জোন
দুচকুত পদুমফুলৰ দুটোপ জোনাক


ঘুংঘ্ ৰু বাজে নিয়ৰৰ
দেও পাৰি উঠে এটি হৰিণা পোৱালী
এডালি দুডালি ছিঙি খায় বন
হিমে ধোৱা এই নীল নিজান 


মোৰ হাড়ে হাড়ে হিম হিমাই 
কুঁৱলীয়ে বেঢ়া বাটচৰাত
তুমি আৰু এই
নিৰৱ প্রহৰ


বাকী সকলো শিল 
যুগান্তৰৰ


শিলৰ বুকুৰে পাৰ হৈ 
আহে আৰু যায়
পানীকুঁৱৰীৰ দোলা ...


<|endoftext|>
<|startoftext|>>


উৎসৱৰ ৰাতি তোমালোক সাৰে থাকা
আকাশত একাদশীৰ জোন আৰু তৰা
তোমালোক বৃত্তাকাৰে ঘূৰি ঘূৰি নাচা
নিজৰ মৃত্যুৰ উপত্যকাত


<|endoftext|>
<|startoftext|>>


তোমালোক উৎসৱৰ ৰাতি সাৰে থাকা
তোমালোক যি বাটেৰে গৈ আছা
সেই বাট অন্ধকাৰৰ মকৰা জাল
তাত কঁহুৱা নুফুলে
তোমালোক নিতৌ বন্ধী হৈ গৈ থাকা


<|endoftext|>
<|startoftext|>>


প্ৰাচীন ভোকৰ শৰীৰ
তাত তোমালোকৰ ভুল নাছিল
এফাঁকি ঝুমুইৰৰে ভোক গুচোৱা
এজাক সেউজীয়া ৰেঙনি


<|endoftext|>
<|startoftext|>>
উৎসৱৰ ৰাতি তোমালোকৰ চকুত টোপনি নাই
অমল ভাৱনাত টলমল
নিৰ্মেঘ আকাশৰ কেনভাচ
নৈসৰ্গিক চলমান ছবি
<|endoftext|>
<|startoftext|>>
উৎসৱৰ ৰাতি তোমালোক টোপনি নোযোৱা
এবাটি হাৰিয়াত ডুবাই স্নান কৰোৱা
দুখৰ দিন ৰাতি
<|endoftext|>
<|startoftext|>>


কাচিৎ মুখৰ সৈতে মুখামুখি
চমৎকাৰ মুখাভিনয়
জল দাপোনত জীয়া সপোন
এৰি থৈ যায় লহমাৰ ঢৌ
কিনো আছিল কোনো পাম
কিয়েইবা থৈ যাম
জীৱনৰ বাবে জীয়া ৰং লাগে
এটা নিজান গধূলিৰ দৰে
অলপ সকাহ লাগে
চাই ভাল লাগে চকু
দুপাহ জোনাক
অহংকাৰী আকাশ পাৰ হৈ
কোলাত নাচে অলপ মৰম
কোন বাটত কোন ৰৈ থাকে
কোনেও নাজানে
হুমুনিয়াহৰ জুমুঠি পুৰি
পাৰ হৈ যায় জীৱন
চকুবোৰলৈ চাই ভাল লাগে
চকুৱে অহৰহ কথা কৈ থাকে
মুখতকৈ চকু বিশ্বাসী
চকু সহজতে বন্দী হয়
চকুৱে কি কয়
তাৰেই কৰোঁ হুবহু অনুবাদ


<|endoftext|>
<|startoftext|>>


ক)এধানি অপেক্ষাৰ সুখগজা লাজ
এমুঠি দেওধনী উলাহৰে হালিজালি দোভাগ ৰাতি,
সংগোপনে বগাই আহিছে ইমন ৰাগ।
খ)কালিৰে পৰা খেপিয়াই ফুৰিছো কবিতা
কবিতাবোৰ ওপঙি ফুৰিছে আলফুল মেঘত
পাইনৰ টকলা টিলাটোৰ উৰিব ধৰিছে ,
আমাৰ কথাকবিতা……
জয়ন্তীয়া গাঁৱত এতিয়া শৰৎ।
গ)এচিকুট নীলা,এচিকুট কজলা
নাঙঠ আকাশ। ….
কঁকিলাসজীয়া মেঘত উবুৰি খাই পৰা,
সৌকেইটা তৰা নে সোণপৰুৱা??
<|endoftext|>
<|startoftext|>>


পানীৰ চাকৈচকোৱাত অ’ মোৰ জীউ / হিয়ালি নিয়ৰৰ ঝুনুকা দোলা
মোৰ এধানি মালা… ৰুণজুন ৰুণজুন
যমুনাত জিলিকিছে কাঁচিজোন
কোন গৈ থাকিব
কোন ৰৈ থাকিব
আত্মাত জিৰাব সোণ হৰিণ/ ৰং ৰং দুভৰিৰ নুপুৰ কান্দোনত হাউলিব
জেতুলপকা থেৰেজু। বেলি ভাটিৰ ৰংবোৰ উভৈনদী হৈছে চোৱা
মোৰ উশাহলৈ কোন আহিব কোৱা
সময় নে আত্মা !
<|endoftext|>
<|startoftext|>>


খনিকৰে দুৱাৰত টুকুৰিয়াইছিল
বাৰন্দাতে ৰৈ ক’লে
প্ৰেমৰ প্ৰতিমা সাজিম
মডেল তোমাক লাগে
মোৰ উত্তৰ বিহীন নিশ্চল চাৱনি
বহু কথা পঢ়ি
ক্ষমা বিচাৰি ক’লে
—উভটি যাওঁগৈ
তুমি ইতিমধ্যেই
কলিজা নথকা প্ৰতিমা
বৰ বেয়াকৈ ধৰা পৰিলোঁ
এতিয়া
বিজ্ঞাপন দিম কাকতে কাকতে
অনতি পলমে ব্ৰহ্মাণ্ডৰ দাঁতাক লাগে
হয়, মোক ইউনিভাৰ্চেল ড’নাৰ তেজৰ গ্ৰুপৰ
এখন কলিজাৰ দৰকাৰ
<|endoftext|>
<|startoftext|>>


তোমাৰ হাত দুখন মোৰ চকুলোৰে তিতিলত
বেলিফুলবোৰ মৰহি থাকিল
মোৰ হাতদুখন তোমাৰ দুহাতত উমাল হৈ উঠিলত
উইচিৰিঙাই উচুপি উঠিল
খোলা খিৰিকিৰে সোমাই
মোৰ বুকুত বহিবলৈ আহিল
বিনৈ বনৰ বতাহ
বতাহত মোৰ আধা লিখা কবিতাৰ কাগজখন উৰি গ’ল
গধূলি হ’ল ডাউকৰ ডেউকাত
তোমাৰ হাতৰ পৰা মোৰ হাতদুখন মোকলাই মই
আইনাত মুখ চাওঁতেই দেখিলোঃ
তোমাৰ চকু দুটা চৰাই হৈ উঠিছে
আৰু চাউল বিচাৰিছে
মোৰ শূন্য হাতৰ আঁজলিত…
<|endoftext|>
<|startoftext|>>


মোৰ জন্মৰ দিনা চাৰি মোন ধান
জাৰি-চালি শুকুৱাইছিল আয়ে
তিনি দোন ধান বাকী থাকোঁতে
আয়ে প্ৰসৱ বেদনা অনুভৱ কৰিছিল
বেৰৰ জলঙাৰে ৰতোৱাল কিৰণত
মোৰ মুখ পোহৰ হৈছিল
মোৰ পোহৰে আইক পোহৰাইছিল
কোঠাটো পোহৰ হৈ আছিল দুদিন ৷


<|endoftext|>
<|startoftext|>>


ভূমি চুই মই কান্দিবলৈ শিকিছিলোঁ
সেই ভূমি আয়ে গৰ্ভতকৈও উৰ্বৰ কৰিবলৈ
ওলাই গৈছিল তৃতীয় দিনা ৷
ঘাম আৰু ৰক্তৰে সিক্ত ভূমিত
মোৰ বাবে সিঁচি দিছিল বৈভৱৰ বীজ ৷


<|endoftext|>
<|startoftext|>>


আজি মোৰ আইজনী হাউলি পৰে
পাতৰ দৰে চুলি সৰে
আইৰ ৰস শুহি শুহি শিপাবোৰে ভিৰ কৰে মুখত ৷
উৱলি যোৱা চালিখনৰ স’তে
ছালখন আইৰ ওলমি পৰে
পিতাইৰ হাতেৰে বন্ধা শনখেৰৰ ঘৰখন
আয়ে কোনোদিন কোনোমতে নেৰে ৷
পিতাইৰ ফটোখনত নাই এধানিও ধূলি
চাদৰৰ আঁচলেৰে বাৰে বাৰে মচি
চকুৱে চকুৱে চায়
এষাৰ মাতক বুলি ৷


<|endoftext|>
<|startoftext|>>


আইৰ ৰান্ধনিশালত আমাৰ পাঠশালা বহে
ধোঁৱাত উৰে নেওঁতাৰ পাখিলগা মাত
অচিনা বাট চিনাবলৈ আয়ে
পাখিকলমৰ নিচান পোতে ৷
বিপদৰ ৰূপ-সিকি সাঁচি থয়
কাপোৰৰ ভাঁজত
ধোঁৱাচাঙত থাকে জড়িবুটিৰ মোনা
নৰীয়া দেহৰ জ্বৰ জুখি জুখি
উজাগৰে কাটি যায় ৰাতি ৷
তুলসী তলৰ চাকিৰ পোহৰে
আইৰ ভগৱানক আদৰি আনে ৷
সততাৰ শলিতা জ্বলাই সাহস গোটায়
ঘৰখন পোনাই ৰাখিব ভগৱানে ৷


<|endoftext|>
<|startoftext|>>


তই মাতৃ বাবেই
জগতৰ সন্তানবোৰক পুত্ৰসম ভাৱ
তই মাতৃ বাবেই
ঘৰখনৰ ভোগৰ বাবে
নিজৰ ভোক পাহৰিব পাৰ ৷
টিপচাকি চকুত বান্ধি
টোপনিবোৰ চাই চাই
তই তোৰ টোপনি মাত
আন্ধাৰতে ঢাৰি-পাটী এৰি
আমাৰ বাবে পিয়াহৰ কড়িয়া ভৰাৱ ৷


<|endoftext|>
<|startoftext|>>


আজি তোৰ কঁপা কঁপা হাত
কঁপা কঁপা মাত
নিয়ঁৰত মেখেলা তিয়াই
অহাযোৱা কৰা তোৰ পথৰুৱা বাট
তইয়ে নমন
মৰীচিকাৰ দৰে কঁপি কঁপি
তোৰ চকুত শাওণ আঘোণ
তাতো তই পিতাইকহে দেখ ৷


<|endoftext|>
<|startoftext|>>


কাণৰ থুৰিয়াযোৰ ভগাই দিয়াৰ আগতে
বুকুৰ ৰিহাখন খুলি থোৱাৰ আগতে
আই তোক জগতখন দেখুৱাবলৈ মন ৷
এবাৰ চাই লচোন নূপুৰ পিন্ধা চৰাইজাক
চৰাইজাকৰ স’তে তোক ফুৰাবলৈ মন ৷
তোৰ জলকা লগা চকুত দুআঙুল পানী
মই মোহাৰি দিওঁ
আকৌ চাই লচোন
পথাৰৰ প্ৰেমেৰে ৰঙীন
আকাশখন


<|endoftext|>
<|startoftext|>>


এৰাবাৰীত শুই আছে পিতাই
পিতাইৰ বাওঁহাতে শেতেলিখন তোৰ ৷
যোৰ পাতি থাকিবিগৈ ধনে-জনে এৰি
লগ পোৱাৰ বাসনাৰে এবাৰ হাঁহচোন
যেনেকৈ হাঁহিছিলি পিতাইৰ চকুলৈ চাই ৷
মোৰ মুখ চাই দুখবোৰ পাহৰচোন আই
লচোন এবাৰ বুকুত গুজি
দেচোন এবাৰ দুগালত চুমি
চুই চাওঁচোন তোৰ জীয়া হাতখন
মচি দিওঁচোন তোৰ জীয়া চকুহাল
চাবিনেকি শেষবাৰ
ৰুই যোৱা বকুলৰ সেউজীয়া পোহৰ


<|endoftext|>
<|startoftext|>>


মৃন্ময়ী
আমাৰ হাতত মেঘ ফলা ৰ’দৰ সম্পাত
আৰু
বিজুলীয়ে ফালি নিয়া লঠঙা বৃক্ষৰ দৰে
মোৰ আইৰ শতছিন্ন শিৰাময় দুহাত ৷
আমাৰ দেহত অযুত শিহৰণ
প্ৰতিটো ঋতুৰ গানত
উদ্দীপিত আমাৰ চাতক প্ৰাণ
আৰু
আইৰ দেহত জঠৰতা বাঢ়ে
অনিদ্ৰাৰ নিহালি টানি টানি
আয়ে প্ৰহৰৰ হিচাপ কৰে
নিঃসংগতাৰ হিমকণাত থৰে থৰে কঁপে ৷
আমাৰ উত্তাপেৰে
উত্তাপিত কৰোঁ আঁহা
ধৰিত্ৰীসম আইৰ
হৈমন্তীক শৰীৰ ৷


<|endoftext|>
<|startoftext|>>


এক চিৰন্তন সত্য আৰু যাৰ দৰে
আপুনি সত্য
সেয়েই সত্য
আপুনি সত্য নহয়
সেয়েই সত্য
আপুনি অস্তিত্বত বিশ্বাসী যিদৰে
এজনে কাৰোবাৰ অস্তিত্বত
সেই অস্তিত্ব
যেনেদৰে মানুহৰ জন্ম হয় আৰু মৃত্যু ঘটে
যেনেদৰে জীয়াই থাকে মানুহ
যেনেদৰে জীয়াই জীয়াই মৃত্যুবৰণ কৰে মানুহ
সেই মানুহ
সেই অস্তিত্বত বিশ্বাসী মানুহ
জন্মতেই যাৰ মৃত্যু আৰু যন্ত্রণা
আপোনাক মোক সকলোকে
জন্মতেই শিকোৱা হৈছে
জীয়াই থাকিবলৈ মৃতকৰ দৰে
মৰিবলৈ মূৰ্খৰ দৰে
‘হট্টগোল’ কৰিবলৈ জ্ঞানীৰ দৰে
অচেতনৰ দৰে খাবলৈ আৰু শুবলৈ
আপুনি সর্বজনপ্রিয়
আপুনি ভালে থাকে সকলোৰে সৈতে
আপুনি পলায়ন কৰে
যুদ্ধক্ষেত্ৰৰপৰা
অকলশৰে
নিজৰ অস্তিত্বৰপৰা
অকলশৰে
আপুনি নীৰৱ সকলোতে নিসংগ
সকলোতে অঘৰী
আপুনি অঘৰী
আপুনি যে কয়
আমি প্রতিবাদ কৰাটো উচিত আছিল
কিহৰ প্রতিবাদ কিয় প্রতিবাদ নাজানে আপুনি
এক চিৰন্তন সত্য আৰু যাৰ দৰে
কেৱল আপুনিয়েই সত্য
সেয়েই সত্য
কেৱল আপুনিয়েই সত্য নহয়
সেয়েই সত্য
<|endoftext|>
<|startoftext|>>


সমনীয়াৰ স’তে দুপৰীয়া বৰশীৰ বটিয়া বাটোতে
হাতে-পাতে আথে-বেথে ইটো-সিটোক
আয়ে আছিল বতাই টিপনি-খোপনি৷
কঠালৰ আঠা লেটাই বেৰৰ খুচনিত যি আছিল হৈ হাওবৰণীয়া
তাৰ ঘঁহনিয়ে ফিট হোৱা বৰশী বটিয়া
ল’ৰালিতে চু-উ-ত চাঁহী লাগিলে
চাটুপকে’ তাক কাঢ়ি অনা
আইৰ মাত- কথাই এতিয়া ঘনাই আমনিয়াই থাকে৷
হামি এটা মাৰি মাৰি হুমুনিয়াহ কাঢ়ি থাকো৷
বাট এটা দেখি দেখি সপোন এটা ভাঙি থাকো৷
থাকক থাকক বুলি থ’ব পৰা হ’লে
কাতিৰ পথাৰৰ ফুল ডৰিকণা এজাক
নিয়ৰৰ টোপাল দোলি থকা কোমল পুৱা এটা
একে একে হৈ৷
ভাবিলে ভাবি ভাবি বহুতকে ভবাই তুলিব পাৰি
কোনে কিটো কেনেক’ ভাবি আছো৷ ভবাই আছো৷
দুপৰীয়াৰ যিটো কথাই আবেলিক আজুৰি আনিক গধূলিক
খুৱাই থ’ব পাৰে উফাল -জোফাল
ন-দি কৰি থকা নাই নে তাকে তেনে দৰে?
আং বাং বাং বিং
বিৰ বিৰ ভাব ভাষা
ফুটি ফাটি মুখৰ ভিতৰতে নুফুটা হোৱা দিনবোৰো
কিমান যে দীঘলীয়া হ’ল নোৱাৰি সতকাই কৈ থ’ব কাকো
চিৰাল ফটা দিয়া চনকা মনটো
চদকাই ধৰি থৈছে কত বেলিৰ পৰা
বেলি উঠক বুলি বহি আছো
মূৰ তুলি আকাশলৈ চোৱাৰ হেঁপাহ এটা
বুকুত সাবটি
কাৰ বা হিচাপ আৰু কোনে ৰাখে
ক’বতো নোৱাৰি৷
<|endoftext|>
<|startoftext|>>


একাজলি হুমুনিয়াহ খহি পৰাৰ পিছত
এমুঠন আৱেগত পিচল খাই
চেঁচা পৰে কলিজা৷
বুকুৰ পৰা বুকুলৈ এডালেই সাঁকো
অহা আৰু যোৱা, যেন
বাইনেৰী জিৰ’ আৰু ৱান৷
পোহৰৰ কথাবোৰে আন্ধাৰৰ জলঙাইদি
হেঁপাহৰ বাট কাটে,
আকৌ শূন্য আৰু একৰ দৰে ওপঙি থাকে
স্বাভিমানৰ পাহাৰ৷
অলৌ গুটি টলৌ গুটি কচুগুটি লাই
এইখন হাতৰ গুটিটো সেইখন হাতত পায়৷
পালেই এক, নাপালেই শূন্য
বাইনেৰী পৃথিৱীৰ শূন্যবোৰে থূপ খাই
আঙুৰৰ থোপা একোটা সাজে
এক এটা পালেই ওলমিব পৰাকৈ
ঠিক টোকোৰা চৰাইৰ বাহৰ দৰে৷
শূন্য আৰু একৰ হেন্দোলনিত
জীৱনৰ হাঁহি- কান্দোনৰ নিঃশেষ উদাৰতা
যদি জীৱন মানেই এক, তেন্তে
শেষ বিন্দুত শুই থকা মৃত্যু যে শূন্য উপত্যকা৷
শূন্যৰ ভৰত দোঁ খাই হিম-চেঁচা
একবোৰ চিটিকি পৰে
পনিয়লী সপোন এডৰাই খামুচি থাকে
শূন্য আৰু শূন্য
শূন্য আৰু এক
এক আৰু শূন্য
অথবা
এক আৰু এক৷
<|endoftext|>
<|startoftext|>>


মাটিয়ে পোৰা মঙহৰ ছাঁই খায়
মাটিয়ে মৰা মঙহ খায়৷
মাটিত ফুল
মাটিত ফল
মাটিতেই শস্য
মাটিত গৰু-গাহৰিৰ বিষ্ঠা
মাটিতেই গছ
মাটিতেই মন্দিৰ
মাটিতেই মচজিদ
মাটিতেই গীৰ্জা
ধৰ্ম তাত আলোচ্য
ভোকৰ বজাৰত ৰাম
ভোকৰ বজাৰত মহম্মদ
ভোকৰ বজাৰত আব্ৰাহাম
ধৰ্ম্ম নহয় তাত বিচাৰ্য
মাটিতেই গছ
গছৰ ছাঁত ৰাম, মহম্মদ, আব্ৰাহাম বহে
গছৰ শিপা মাটিতে থাকে৷
বৈজয়ন্তী, চবনম, ৰ’জলিনাই
ফুল ভাল পাওঁ বুলিয়েই কয়
ফুল যে মাটিতেই হয়৷
মাটিয়ে পোৰা মঙহ খায়
ৰাম স্বৰ্গলৈ যায়
মাটিয়ে মৰা মঙহ খায়
মহম্মদ বেহেস্তলৈ যায়
আব্ৰাহাম এই মাটিতে নাইকিয়া হয়
এতিয়া হেভেনত তেওঁৰ ঘৰ – সকলোৱে কয়
মাটিৰ কথা কিন্তু কোনেও নকয়
মাটিয়ে কিন্তু জানে মঙহ আৰু ছাঁইৰ সঠিক পৰিচয়
মৃত্যুৰ পাছতেই
নুমাই যোৱা নামবোৰৰৰ পাছত – সঁচাকৈয়ে জানো লিখিব পাৰি?
“স্বৰ্গীয়!”
তোমালোকে মোক খং নকৰিবা
আকৌ সুধিছোঁ —
“ক’ত সেই ইন্দ্ৰৰ স্বৰ্গ?”
<|endoftext|>
<|startoftext|>>


লুইত ককা লুইত ককা
নীৰৱধি বৈ থাকা!
বৈ বৈ কেনি যোৱা?
গৈ গৈ কিনো পোৱা?
ক’ত তোমাৰ ঘৰ?
ক’লৈ মাৰা লৰ?
কেতিয়াবা ধীৰ,
কেতিয়াবা ইমান যে খৰ!
ৰৈ যোৱা ৰৈ যোৱা,
মোক এবাৰ কৈ যোৱা৷
বাটত কাক লগ পোৱা,
কাৰ স’তে গান গোৱা৷
কথা পাতোঁ‌ আহা সোণ,
কৈ যাওঁ‌ মই কোন৷
ৰ’ব যে নোৱাৰোঁ‌ মই,
গতিয়েই মোৰ পৰিচয়৷
হিমালয় পাৰ হৈ উত্তৰে যাবা,
দালাই লামাৰ ভূমি তিব্বত পাবা৷
বুৰাং তাৰেই ধুনীয়া দেশ,
তাতেই আছে আংশি হিমবাহ৷
সেয়াই মোৰ ওপজা ঠাই,
কোনো দিনেই পাচে ৰোৱা নাই৷
মানস সৰোবৰ চেমায়ুং ডং,
চুবুৰীয়া মোৰ কৰোঁ ৰং৷
মোৰ যে কিমান নাম,
বৈ থকাই মোৰ কাম৷
তিব্বতৰ মানুহে মৰমতে,
মোক য়াৰ্লুং চাংপো বুলি মাতে৷
তিব্বতৰ মাজেৰে বৈ যাওঁ‌,
অৰুণাচল গৈ পাওঁ‌৷
ভাল লাগি যায় লগ পাই,
পশ্চিমলৈ যাওঁ‌ দিশ সলাই৷
ইয়াতেই মই ছিয়াং নৈ,
খেনোৱে কয় দিবাং নৈ৷
শদিয়াৰে অসমলৈ যাওঁ‌,
বুৰ্লুং বুথুং নাম পাওঁ‌!
লোহিত দিবাং চঞ্চল নৈ,
দুই ভাইক বুকুত সামৰি লৈ৷
অসমৰ বুকুৱেদি যাওঁ‌ বৈ,
ময়েই এয়া ব্ৰহ্মপুত্ৰ নৈ৷
দিহিং দিখৌ কপিলী,
দিচাং কামেং ভৰলী৷
কলং কৃষ্ণাই বেঁ‌কী নৈ,
জাঁ‌জী মইনাজান ভোগদৈ
<|endoftext|>
<|startoftext|>>


বৈ যাওঁ‌ সকলো একত্ৰ হৈ,
মই অসমৰ ব্ৰহ্মপুত্ৰ নৈ৷
তোমালোকৰ বুঢ়া লুইত মই,
অবিৰাম থাকোঁ‌ বৈ বৈ বৈ!
বৃহত্তম নদীদ্বীপ মাজুলী
লৈছোঁ দুহাতত তুলি-তালি৷
উমানন্দতকৈ সৰু নদীদ্বীপ নাই,
তাকো বুকুৰ মাজতেই দিছোঁ‌ ঠাই৷
মোৰ বুকুতেই লাচিতে ল’লে পণ,
ষোল শ এসত্তৰ চনৰ শৰাইঘাটৰ ৰণ৷
অসম এৰি মোগল পলায়,
অসম সেনানিৰ হৈছিল জয়৷
বৈ বৈ বৈ মই বাংলাদেশ পাওঁ‌,
তিস্তাৰ স’তে যমুনা নামেৰে সাগৰলে’ যাওঁ‌!
সাগৰৰ বাটত মই পদ্মা গংগা যমুনা,
বংগোপ সাগৰত মিলি যাওঁ‌ হৈ মেঘনা৷
<|endoftext|>
<|startoftext|>>


দাপোনে ফুচফুচালে এদিন
চুলিত ৰূপালী ৰং পৰা বহুদিনেই হ’ল…
সংখ্যাৰে সময় জুখি চাইছানে কেতিয়াবা
মই ক’লোঁ,
এৰা!
অশীতিপৰ মুখখনিৰ হাজাৰটা ভাঁজত
সেলেঙি লগাই নিগৰোৱা
হাঁহিৰ আঁৰতেই ৰচিত
সপোনৰঙী হৃদয়ৰ সংগৃহীত সুখ
সংখ্যাৰে সময় কিম্বা
প্ৰাপ্তিৰে জীৱন জুখিব নিশিকিলোঁ
চেতন আৰু মননত সূক্ষ্মাতিসূক্ষ্মভাবে
বিয়পি পৰা নিবিড় নীলিমাই
অস্ত আকাশৰ কথকতা মন দি শুনে
হাত উজাৰি দিয়ে
বুকুৰ মেঘ গলাই দিব পৰা উষ্ম উম
উপহাৰ কি দিব পাৰোঁ নুসুধিবা
তেওঁক দিবলৈ একোৱেইচোন নাই মোৰ
বুকুৰ বাওঁফালেদি জুমি চালে দেখি
ক্লান্ত সময়ৰ স’তে
কঢ়িয়াই ফুৰিছোঁ আয়াসতে
তেওঁৰ নামতেই চিহ্নিত সেউজ সংক্ৰমণ৷
<|endoftext|>
<|startoftext|>>


কোনো দিনেই নুশুনা এটা সাধুৰ
অতললৈ
মোৰ এই যাত্ৰা৷
পিতায়ে যেতিয়া আইক কৈছিল সাধুটো
আন্ধাৰ পানীৰ মাজত
মই তেতিয়া গভীৰ নিদ্ৰাত৷
সপ্তাশ্বৰ জুয়ে পুৰি এঙাৰ কৰা
পিতাইৰ পিঠিত
আয়ে বিচাৰি পোৱা নাছিল সেই সাধু৷
যি সাধুৰ বাবে
হালধীয়াবোৰৰ স’তে যুঁজিছিল পিতায়ে৷
শিল খান্দি উলিয়াইছিল শিপা
বোৱাইছিল নদী৷
যি নদীত আয়ে দুখৰ কাপোৰ ধুইছিল৷
শৈলুৱৈ গজা ৰাতিবোৰত
দূৰৈৰ তৰাই মাতিছিল পিতাইক
মাতিছিল আইক৷
ডেউকা কোবাই যিদৰে উৰি যায় চৰাই
বৈ যায় বতাহ
গুচি গৈছিল পিতাই৷ পিতাইক বিচাৰি আই৷
তেতিয়াৰে পৰা কতবাৰ শেৱালি ফুলবোৰ ফুলি সৰিল
কতবাৰ পদূলিৰ বুকুলজোপাই
সলালে চাদৰ!
অথচ সেই সাধুটোৱে সলাব নোৱাৰিলে উশাহ!
যি সাধুৰ অতললৈ মোৰ এই যাত্ৰা!
<|endoftext|>
<|startoftext|>>


মই অপেক্ষা কৰি থাকোঁ
ফলবোৰ পূৰঠ হৈ ৰঙচুৱা হ’ব, পকিব
সৰি পৰোঁ পৰোঁ হৈ থকা তাৰে এটা
দূৰৈৰ পৰা উৰি আহি ডালত পৰা এটি ভাগৰুৱা চৰাইৰ ডেউকাৰ বতাহ লাগি সৰি পৰিব
সেই সৰি পৰালৈ মই অপেক্ষা কৰি থাকোঁ
মোৰ সংস্কাৰে মোক চিঙি আজুৰি আনিবলৈ নিদিয়ে
মোৰ পৰম্পৰাই মোক আঘাত কৰিবলৈ নিদিয়ে
ভালপোৱা বিচাৰি ব্যাকুল হোৱাৰ বেলিকাও মোৰ স্থিতি সেই একেই৷
<|endoftext|>
<|startoftext|>>


মানুহবোৰ কেতিয়াবা মাছ হ’ব খোজে
কেতিয়াবা চৰাই৷
সিহঁতক দেখি মই এশাৰী অস্পষ্ট কবিতা লিখোঁ৷
কোনেও লিখিব নোৱাৰে তাৰ সাৰাংশ৷
শব্দই চুব নোৱাৰে
নীৰৱতায়ো সামৰিব নোৱাৰে
যিদৰে মানুহ হ’ব নোৱাৰে মাছ বা চৰাই৷
মই গুচি যাওঁ নিজৰ বাটে৷
অপ্ৰকাশ্য তোলপাৰবোৰে অঁকিয়াই মোৰ বুকু
বিৰিঙি উঠা তেজেও বুজাব নোৱাৰে মানুহক
ডেউকা নথকা উৰণ আৰু ফানহীন সাঁতোৰৰ
নীৰৱ যন্ত্ৰণা৷
মই গুচি যাওঁ
নিজকে হেৰুৱাৱ খোজা মানুহবোৰৰ
বহু দূৰলৈ৷


<|endoftext|>
<|startoftext|>>


তোমাৰ কাষলৈ আহিছোঁ
শিল আৰু নিজৰাবোৰে মোক
বাট এৰি দিছে
বৈ অহা বতাহৰ ধাৰত গা এৰি দিছে
ওখ পাহাৰবোৰে
গাৰ এডোখৰ কাটি ৰ’দে মোৰ
মুখৰ ছায়া মচি নিছে
সপোন দেখিছোঁ চাগে’
অথচ ইমান দিঠকৰ দৰে
ভাবনা বিভোৰ হৈ হালি পৰিছোঁ চাগে’
নুমাই নুমাই জ্বলিছোঁ চাগে’
মাজৰাতিৰ মজিয়াৰ চাকিটোৰ দৰে
সকলো হেৰুৱাৰ পাছতো
কিয় লাগে
সকলো ঘূৰাই পোৱাৰ দৰে
ভৰ ৰাতিৰ নিমাওমাও টোপনিতো
কিয় লাগে
সাৰ পাই উঠাৰ দৰে
মোক ইমানকৈ বাঁকুহিছে সময়ে
দিনে দিনে নিগৰিছোঁ নিজতে
আমাৰ এদিন ভাল হ’ব জানি
তোমাৰ কাষলৈ আহিছোঁ
সময়ে গুঁজি দিয়া ভৰিৰ কাঁইট
উঘালি দিবা জানি
তোমাৰ কাষলৈ আহিছোঁ
ফুল পাত আৰু চৰাইবোৰৰ
কথা মনত ৰাখিছোঁ
ঘাঁহৰ গজালিবোৰত
চকুহাল গুঁজি দিছোঁ
আৰু ভাবনা বিভোৰ খোজবোৰেৰে নিতৌ
ভাৰাঘৰৰ খিৰিকী খুলিছোঁ
ৰাতিৰ ৰাগি লগা চকুহাল মুদি নিতৌ
একেটা সপোনকে দেখিছোঁ
শিল আৰু নিজৰাবোৰ পাৰ হৈ
তোমাৰ কাষলৈ আহিছোঁ
হেৰুওৱাৰ পাছতো আকৌ
তোমাক সপোনতে ইমান দিঠকৰ দৰে
ওভতাই পাইছোঁ
মৃদুল হালৈ
<|endoftext|>
<|startoftext|>>


অশ্বত্থামাৰ হেঁহনি
অশ্বগোষ্ঠৰ আত্ৰানি
দ্ৰোণপত্নীৰ
টোপনিৰ আমনি
সামাজিকত হেঁহায়
মোৰ কণমানিজনীয়ে
ফলিত চক মাটিৰে
ঘঁহাই
ঘোঁৰাৰ ডিঙি দীঘল!
মেলি দিলে ওপৰলৈ
আৰু ওপৰলৈ
পানী
পানী
পানী
এটা বোকাত
লুতুৰি ঘোঁৰা
মুখত চিপ লৈ
ওলমি আছে
এপাহ পদুম
কণ-মন দাইটিহঁতে
ঘোঁৰাৰ মুখাসজ্জাত
মন দিছে
এইবেলি বোলে
উদ্ধাৰিব বেদ
ঘোঁৰাচোৱাৰীহে আমি
কান্ধত ওলোমাই
এহাত এমুঠন খোল
দহো আঙুলিত
হয়গ্ৰীৱ অসুৰৰ
প্ৰৱেশৰ বোল
<|endoftext|>
<|startoftext|>>


দিনৰ দিনটো
আঁঠুৱনীয়া পানীত খেলিলোঁ৷
বোকাৰ গোন্ধে মেৰিয়াই ল’লে
ৰ’দত দেই যোৱা শৰীৰ;
পথাৰে ক’ব –
মোৰ দ’ মাটিডৰাত
নৈয়ে পলস পেলাইছিল
কাহানিবাই –
শ্যামল সপোনেৰে ভৰুণ হৈছিলোঁ মই!
সন্ধ্যা যেতিয়া
তোমাৰ পদূলি গৰকি আহোঁ
বকুলৰ গোন্ধে
মোৰ আঁচল নেৰে!


<|endoftext|>
<|startoftext|>>


আজি মোৰ জন্মভূমিৰ জন্মদিন
আজি নীল আকাশত চিলা উৰুৱাৰ দিন
আজি মোৰ জন্মভূমিৰ জন্মদিন
জন্মভূমিৰ হৃদয়ত লিখা আছে
কত কাহিনী
সুখৰ, দুখৰ, তেজৰ, ফুলৰ
দুখৰ নৈ বৈ যায়
তেজৰ সাধু ৰৈ যায়
সেই চিপাহী বিদ্ৰোহ
সেই জালিয়ানৱালা বাগ
সেই বিয়াল্লিশৰ গণবিপ্লৱ…
আৰু স্বদেশপ্ৰেমৰ নিচা
কাৰ বুকু উদং হ’ল
কাৰ সেওঁতা উকা হ’ল
কাৰ বান্ধোন হেৰাই গ’ল
আঙুলিৰ পাবে ৰাখিব পাৰিলে জানো হিচাপ!
তুমি কোন নাজানো
মই কোন নিচিনো
আমাৰ ধমনিত মাথোঁঁ
স্বদেশপ্ৰেমৰ ৰক্ত
সিৰাই সিৰাই বাজে মাথোঁঁ
স্বাধীনতাৰ গীত
তেজৰ সাধু শেষ হয়৷
তেজৰ সাধুৰ শেষত
নতুন সূৰ্য আহে আৰু আহে
ফুলৰ সাধু, তৰাৰ সাধু
আৰু আমাৰ সাধু…
“এখন দেশত এজন ৰজা আছিল৷ “
অথবা “এখন গাঁৱত এজনী ছোৱালী আছিল৷ “
হৈ ৰ’ব পাৰোঁ আমি ইতিহাস বা
সাধুকথাৰ এটি চৰিত্ৰ
তথাপি আজি আমাৰ উল্লাসৰ দিন
আজি মোৰ জন্মভূমিৰ জন্মদিন
নীল আকাশত চিলা উৰুৱাৰ দিন
আজি মোৰ জন্মভূমিৰ জন্মদিন
নালাগে নালাগে মোক চন্দন কাঠৰ চিতা
কিম্বা সুগন্ধি গোলাপ
হেলাৰঙে বুকু পাতি
স্বাধীনতাৰ যজ্ঞাহুতিত
এয়ে হৈ ৰ’ব মোৰ স্বৰ্গযাত্ৰা
এয়ে হ’ল মোৰ স্বৰ্গযাত্ৰা
মই কনকলতা
মই কনকলতা
মই কনকলতা
মিতালী বৰ্মন
<|endoftext|>
<|startoftext|>>


সেইটো আছিল ঠিক এনে এক দুপৰ
আইৰ কঁহুৱা কোমল হাতখন
এবাৰ চুই
সেই চিনাকি চকুহালিলৈ এবাৰ চাই
গুচি গৈছিল মিঠামুখীয়া ৰ’দজাক
বহুদূৰলৈ
আইৰ ঢৌ খেলা আঁচলত তিতিছিল মৌন দুপৰ
মই তেতিয়াও সাৰ পোৱা নাছিলোঁ
শুনা নাছিলোঁ
ৰ’দজাকক শুনোৱা সেই
মৌপিয়া গীত৷
ফুলাৰো কথা নাছিল,
নুফুলাৰো কথা নাছিল
অথচ
এটা কৰুণ সুৰৰ
গোপন কুঠৰীত সোমাই পৰা এহালি কান্দোনমুৱা
চকুক পোহৰাবলৈ
এটা কৰুণ সুৰক নিচুকাবলৈ
এহাল ভৰুণ চকুক পোহৰাবলৈকে
মই যেন
ফুলি উঠিছিলোঁ
মুনিচুনি পোহৰৰ বহু আগতেই
এপাহ গধূলিগোপাল হৈ
মোৰ আইৰ শ্যামল শৰীৰত৷


<|endoftext|>
<|startoftext|>>


লাহে লাহে তেওঁলোকে,
আমাৰ খবৰ নোলোৱা হ’ল;
হয়তো আমাক মনত নপৰা হ’ল!
আমাৰো খা-খবৰ লোৱা নহ’ল৷
কি জানো হ’ল!
কিয় খবৰ নোলোৱা হ’ল,
কিয়বা মনত নপৰা হ’ল?
কিয় বা নমতা হ’ল?
সময় নহ’ল?
নে সময় সলনি হ’ল?
আমিও কিবাকিবি,
হেৰোৱাৰ অভিমানত,
তেওঁলোকৰ খবৰ কৰা নাই!
খবৰ লোৱা নহ’ল,
বহুদিন পাৰ হ’ল,
অহা-যোৱাও নহ’ল৷
বিহুৱে-সবাহে লগালগি নাই,
বিয়া-পাৰ্বনে দেখাদেখি নাই৷
বহুদিন, বহু বছৰ গ’ল,
সকলো যেন সলনি হ’ল৷
পুৰণিচাম বুঢ়া হ’ল,
কোনোবাজন তপা হ’ল,
কোনোবাজন আকৌ শয্যাগত হ’ল!
দাড়ি-চুলি পকিল,
কোনোবা পৰিল,
কোনোবা সৰিল!
শিশুচাম ডেকা হ’ল,
দাড়ি-গোফে একাকাৰ হ’ল,
সকলোৱে দেখোন অচিনাকি হ’ল৷
কোনোবা বিদেশলৈ গ’ল,
স্বদেশত থাকিও কোনোবা,
বিদেশী যেন হ’ল!
মাতবোল নকৰা হ’ল,
খবৰ লোৱাৰ সময় নহ’ল৷
কোনেও কাকো খবৰ নকৰা হ’ল!
হয়তো,
“খবৰ কৰিব লগা” পাতত,
আমাৰ নামবোৰ মোচা গ’ল!
কোনেও কাৰো খবৰ লোৱাৰ,
সময় নাহিল!
আমাৰও অভিমান নাতৰিল!
এনেকৈয়ে,
মৰমৰ বান্ধোন চিঙি থাকিল,
এনেকৈয়ে,
সম্বন্ধৰ এখন ভাল নাটৰ,
যৱনিকা পৰিল৷
কিয় এই অভিমান,
কাৰ বাবে এই অভিমান?
অতি মৰম,
নে আন কিবা?
কিয় কাৰো সময় নোলাল?
এনেকৈয়ে মৰমৰ এনাজৰীত
মামৰ পৰিল৷
দুখন ঘৰৰ,
দুটি পৰিয়ালৰ, অথবা,
দুটি মনৰ মণিকোঠাত,
ঘূঁণে ধৰিলে৷
এনেকৈয়ে সকলো এদিন,
চিনাকি হৈয়ো,
অচিনাকি হৈ পৰিল৷
পিচৰ প্ৰজন্মই – কোন এওঁ,
কোন তেওঁ – বুলি,
পিচহুঁহুকি থাকিল৷
মৰমৰ এনাজৰীডাল
কোনেও নুবুটলিলে৷
কাৰো কাকো খবৰ লোৱাৰ,
অৱকাশ নহ’ল!
নতুন নতুন মানুহ আহিল,
নতুন নতুন সম্পৰ্ক গঢ়িল৷
আকৌ কিছুমান,
নতুন নতুন,
যোগ বিয়োগ,
আহি পৰিল৷
কিছুমানক
চুম্বকৰ এটি মেৰুৱে,
যদি আকৰ্ষণ কৰিলে,
আনটো মেৰুৱে,
কাৰোবাক বিদায় যাঁচিলে৷
এনেকৈয়ে ভালপোৱা,
ভাললগা ঘৰ এখন
বেয়ালগা হ’ল,
পুৰণি কথা-বতৰাবোৰ,
সাধুকথা হ’ল৷
এনেকৈয়ে —-


<|endoftext|>
<|startoftext|>>


নৈপৰীয়া বতাহজাকে
সুহুৰিয়াই মাতিলে..
উৰি গ’লোঁ নৈৰ কাষলৈ
পানীৰ দাপোনত চাই ৰ’লোঁ
আপোন প্ৰতিবিম্ব আৰু
মূৰৰ ওপৰৰ নীলা আকাশখন,
দূৰৈৰ পৰা তুমি নদীৰ বুকুলৈ
মাৰি পঠিয়ালা দ’লি এটা
নদীক জোকাবলৈ বুলি নে
মোৰ তন্ময়তা ভাঙিবলৈ? নুবুজিলোঁ,
ভাঙি দিলা পানীৰ দাপোন,
মোৰ প্ৰতিবিম্ব,
আকাশখনো…
হয়তো ভাবিছিলা,
নঘটিবলগীয়া কিবা এটা
ঘটি নেযায় যাতে..
তুমি এতিয়াও বুজিয়েই পোৱা নাই
মই যে নাৰ্চিছাচ নহয়!


<|endoftext|>
<|startoftext|>>


যাওঁ বুলিয়েই গুচি যাব পৰাহেঁতেন
কোলাহলতকৈও মুখৰ ন’হলহেঁতেন
মৌনতাৰ এই প্ৰাৰ্থনা
কোনে সাধি লয় নিৰ্বাসনৰ প্ৰাচীন যন্ত্ৰণা…
নিজৰ ছাঁটোকে পৰ দিব নোৱাৰা বাউলী ৰাধা
সপোনৰ কানায়ে এন্ধাৰতে হাঁহে
এন্ধাৰতে জী উঠে দুচকুত
এছাটি হেঙুল বৰণ
আৰু মৰি থাকে যত সপোন সামৰি…
আপুনি শুনিছিলনে
অশান্ত সাৰেঙৰ ৰু-ৰুৱনিত চিঞৰি উঠা অৰণ্যৰ ৰোদন..
অথবা দেখিছিলনে
আকাশ পুৰি ছাই হ’ব খোজা
অনাকাংক্ষিত সেই বুকুৰ দহন…
খৰস্ৰোতা দিহিঙৰ কোবাল সোঁতত
গৰ্ভত সঞ্চিত হ’ব নোৱাৰে
এটি স্বপ্নৰ ভ্ৰূণ
একেচাটে উটুৱাই লৈ যায়
উশাহ হৈ বুকুত ঘৰ পতা
মমতাৰ সেই পানী-সেউতী ফুল
বৈভৱ-ঈশ্বৰে হাত মেলোঁতেও
যাব নোৱাৰি
যাওঁ বুলিয়েই পুৰণি হৃদয় খুলি
গাব নোৱাৰি উশাহ সলোৱাৰ গান…
যাব পৰাহেঁতেন
শ্যামবছা ৰাতি এটিত
পুনঃ জী উঠাৰ হাবিয়াস লৈ
শৰশয্যাময় এন্ধাৰবোৰ
অকাতৰে পি থকাৰ ৰাগীয়েই বা ক’ত………..!


<|endoftext|>
<|startoftext|>>


বতাহৰ সোঁতে সোঁতে
আহি আছোঁ
সুখ কাঢ়ি নিয়া
বুকু ভঙা
একো একোজাক
বতাহ
পানীৰ পৰা আহিছিলোঁ
পানীৰ সেই শেতেলি
এৰি
বিষাদৰ এটা গুঞ্জন হ’বলৈ
বতাহৰ সোঁতে সোঁতে
আহি আছোঁ
আইৰ শেঁতা চকুযুৰি
আৰু শোটোৰা-শোটোৰ
ছালবোৰ দেখি
উচুপি উঠিছোঁ
চকুযুৰিয়ে মোক
কৈ থকা শুনিছোঁ
খোজ সাৱধানে দিবি অ’
বোপাই
ইয়াত যে খোজে প্ৰতি হুল
বতাহৰ সোঁতে সোঁতে
উভতি যাব খুজিছোঁ
মাটি হৈ লীন হোৱাৰ
আগতে
সেই পানীৰ শেতেলিলৈ
আকৌ এবাৰ
মোৰ আই
প্ৰতীম বৰুৱা
<|endoftext|>
<|startoftext|>>


বাটচৰাতে বাজি…
এজাক পেন্দুকণাৰ হুংকাৰ,
পানী খোৱা ছুটী ত চাই লম তহঁতক৷
বান্দৰসেনাক সুপৰ্নখা সুন্দৰী হঁতে সাৰি যাব নিদিয়ে,
….বুকুত হাতদি কলিজাকেইখন চাই ল৷
পাঠশালা ৰ পণ্ডিতে চক্ৰবৃদ্ধিৰ অংকহে শিকাইছিল৷
বাকী বোৰ সিহঁতে নিজেই শিকিছিল৷
বন্য আনন্দৰ পাঠ কোনোবাই শিকাব লাগে নেকি?
জীৱনৰ প্ৰথমখন আনন্দমেলা…
নিসন্দেহে পাঠশালা সেইখন৷
সৰস্বতী ক ভূৰুকাত ভৰাই,
সোণৰ হৰিণ খেদি ভাললাগিছিল৷
বৌগুদুৰ শব্দবোৰ এতিয়াও বাজে তাত…
নৈশব্দত, নেপথ্যত৷
মাৰ্বলৰ গাঁতবোৰ বুকুত৷
সোঁৱৰণী বোৰো স্মৃতিৰ মোহনাত৷


<|endoftext|>
<|startoftext|>>


গধূলি এটা মেৰিয়াই
গছপাতবোৰে কি সাধু ৰচে
বতাহে জানেনে?
জানিলেও মোক নকয়৷
মোৰ স’তে মই কি কথা পাতোঁ
মই বতাহক নকওঁ..
টেঙেচীপাতত শোক লুকুৱাই
আইয়ে দুপৰীয়া দাইল ৰান্ধে
আইকো সোধা নহ’ল
তিতা খৰিৰ ধোঁৱাই আছিলনে তেওঁৰ চকুপানীৰ কাৰণ!
থমথমকৈ বহি থকা শিলবোৰেও সোধেনে নৈক
ক’লৈ যাবি বৈ!
নক্ষত্ৰই এন্ধাৰক সোধে জানো
অথবা
ভোকে পেটক?
চলি থাকে পৃথিৱী
বাহিৰে আৰু ভিতৰে
ভিতৰৰ পৃথিৱীয়ে
বাহিৰৰ পৃথিৱীক হয়তো নুবুজাকৈয়ে
জীৱনক এন্ধাৰ -পোহৰ কৰে…
উশাহক সোধেনে মৃত্যুৱে
জীৱনৰ লগ এৰিবলে?
<|endoftext|>
<|startoftext|>>


মই নাজানো মোৰ খোজবোৰে
মোক ক’লৈ নি আছে
মই কেৱল গৈ আছোঁ
গৈ থাকিবৰ বাবে খোজ দিয়া হয় নে
খোজ দিয়াৰ খাতিৰত গৈ থকা হয়
এইকথা মই নাজানো, মুঠেই নাজানো!


<|endoftext|>
<|startoftext|>>


মই মোৰ দৰে বুলি যদি পৃথিৱীয়ে
ভাবি নলয়
তাত মোৰ কি দোষ?
মই এনেও বুজি পাওঁ চিঁচাৰ দৰেই
এই জীৱনো বৰ ক্ষণভঙ্গুৰ৷


<|endoftext|>
<|startoftext|>>


যেন এডাল শৃংখলত জোঁট খাই আছোঁ
যি নিৰন্তৰ মোৰ বাটৰ বিপৰীতে
টানি আছে মোক
অৱশ্যে এইটোও সঁচা
বৰ কঠিন হ’লেও
হাতৰ মুঠিতে মই হেৰুৱাই আছোঁ
শৃংখল চিঙাৰ অসংখ্যাত সহজ সুযোগ৷


<|endoftext|>
<|startoftext|>>


লোৱা মোৰ হাতত ধৰি লৈ যোৱা মোক
এই বেগৱতী নদীৰ তুমুল উজানৰে
মই জানো কেৱল তুমিহে পাৰিবা
এই সোঁতৰ বিপৰীতে আগুৱাব
এদিন নি দেখুৱাব মোক
মোৰ ইচ্ছাৰ শেষ শান্ত প্ৰান্তৰ৷ ৷
<|endoftext|>
<|startoftext|>>


জৰুৰীকালিন বাতি এটা কিনিবলৈ
গ’লোঁ‌ হৃদয়ৰ বন্ধুৰ দোকানলৈ৷
বন্ধুৱে ক’লে, “নালাগে যা কিনিব,
চৌব্বিশ ঘণ্টাই দিব বুলি বিজুলী
দিছে নহয় চৰকাৰে সকলোকে কথা, এৰ বেথা৷
গ্ৰাহক নহ’ব বুলি আমিও এৰিলোঁ‌ বিক্ৰীৰ লেঠা৷
অত্যুল্লাসেৰে মই আহিলোঁ‌ উভতি,
কেবা হাজাৰো ৰাহি হ’ল ধন৷
ঘৰ পাই মোবাইলৰ টৰ্চৰ পোহৰত
দুৱাৰখন খুলি সোমালোঁ‌ ভিতৰ৷
আকৌ পৰিল মনত, ছিঃ!
ম’মবাতি অনাই নহ’ল!
আন্ধাৰত খেপিয়াই বিছনাত বহি,
খবৰ-কাকত-বিচনীৰে গাটো পেলাই শাঁ‌ত
মগজটোৰে ভাবিলোঁ‌ মহবোৰ ভৰিৰে লঠিয়াই
চৌব্বিশ ঘণ্টাই বিজুলী শব্দ থাকিব জীয়াই
নিশ্চয় জনতাৰ মগজু আৰু বাকত৷
চৰকাৰ-দোকানীও থাকিব জীয়াই
যতদিন শব্দ ’প্ৰতিশ্ৰুতি’ থাকিব ধৰাত৷


<|endoftext|>
<|startoftext|>>


অতপৰে যি অন্বেষণৰ কাহিনী শুনিলো
মই গুচি আহিলো নিৰ্বাক হৈ
কোনোবা এজনে অনবৰতে হহুঁৱাই থাকে
কোনোবা এজন হৈ পৰে জুমটোৰ প্ৰধান
কোনোবাজন আকৌ প্ৰেক্ষাগৃহৰ উকা চকীত
শুই থাকোতেই আৱিষ্কাৰ হয় বাৰম্বাৰ
অলপ কিবা কৈ, ক’ব লগাখিনিৰ অৰ্থ
তেনেকৈয়ে থৈ দিওঁ
নিজৰ মেজাজত আত্মবন্দী হওঁ প্ৰতিবাৰ
সিদ্ধান্ত ল’ব নোৱাৰা আমি একোজন খেয়ালী
যুগৰ সাঁথৰ বুকুত বান্ধি হেৰাই গৈছোঁ কুঁৱলীঘন নৈৰ সিপাৰে
শীতৰ উদাসীন সূৰ্যক লৈ নিজৰ বুকুতে আৱিষ্কাৰ কৰিছোঁ এজন পলাতকক
যি বাগি মাৰি সাৰিও কেইবাবাৰো ধৰা পৰিছে
<|endoftext|>
<|startoftext|>>


ডাকোৱালে দিয়া চিঠিখনেই ভাল আছিল
ঠিকনাটো মোৰ আছিল
আখৰত আবেগবোৰ জিলিকি উঠিছিল৷
দূৰণিবটীয়া ৰঙাবাছখনো ভাল আছিল
শিমলুতলত ৰ’লে
আপোন কোনোবা আহিছে বুলি
মনটো ঢাপলি মেলিছিল৷
লুংলুঙীয়া শিলৰ আলিটোয়েই ভাল আছিল
চাইকেলৰ শব্দত
নেদেখাজনেও ভাল নে তোৰ বুলি
চিঞৰি খবৰটো লৈছিল৷
নঙলা দিয়া দীঘল পদূলীৰ
খেৰৰ পঁজাটোৱেই ভাল আছিল
চোতালত বহি জোনাকত
ডেকা বুঢ়া সকলোৱে
সুখদুখৰ দুটা কথাকে পাতিছিল৷
এতিয়া কংক্ৰিটৰ পৃথিৱীত
ব্যস্ততাৰ অজুহাতত
সময়বোৰ সলনি হ’ল…..
যন্ত্ৰৰ মাজত যন্ত্ৰনাত
হৃদয়ৰ আবেগবোৰো
ধূসৰ জোনৰ দৰেই অকলশৰে
ধূলিময় আকাশৰ কৰবাত ওলমি ৰ’ল৷


<|endoftext|>
<|startoftext|>>




তুমি যদি মোৰ ভেলেণ্টাইন হ’ব খোজা
তুমি ফাগুন ভাল পাব লাগিব
শুনা পাব লাগিব
শুকান নৰানিত বাজি থকা ৰু ৰু বাঁহীৰ মাত
উদাস উদাস ভাৱ এটা তুমি
সাৱতি ল’ব জানিব লাগিব
তুমি যদি মোৰ ভেলেণ্টাইন হ’ব খোজা
হেমন্তৰ প্ৰতিখিলা পাত তুমি ভাল পাব লাগিব
হেমন্তৰ বুকুত তুমি বসন্ত দেখিব লাগিব
হেমন্তৰ প্ৰতিখিলা পাতেই যে একোপাহ ফুল
তুমি বুজি পাব লাগিব
আটাইতকৈ গুৰুত্বপূৰ্ণ কথা
তুমি যদি মোৰ ভেলেণ্টাইন হ’ব খোজা
তুমি ৰঙা ৰং ভাল পাব লাগিব
তুমি চিনিব লাগিব
মোৰ বুকুত আজীৱন ফুলি থকা ৰঙা ফুলপাহ
তুমি জানিব লাগিব
তোমাৰ হাতৰ ফিকা চাহকাপ কাৰ তেজেৰে ৰঙা
তুমি বাচিব জানিব লাগিব
বুকুৰ তেজেৰে গামোচাৰ আঁচুফুল
তুমি ঠিয় দিব পাৰিব লাগিব
ৰঙা পতাকাৰ মিচিলত
য’ত গোৱা হয় মানু়হৰ মুকুতিৰ জয়গান!
<|endoftext|>
<|startoftext|>>


কোনোবা ছিমৰনৰ ব্ৰেকআপৰ কাৰণ বিচাৰি ইউটিউবত বিচাৰি নুফুৰে কুণ্ডলী প্ৰাচীন খণ্ড৷
চকুপানীক পাশুপাত অস্ত্ৰ বুলিও মানি নলয়৷
প্ৰিয় পুৰুষৰ ছাৰ্টত লগা ইটাৰ ৰঙক লিপষ্টিক বুলি সন্দেহ নকৰে৷
শ্বপিং মলৰ হেজাৰ দোকান চলাথ কৰি বাহিৰৰ অপেক্ষাক তথৈবচ নকৰে৷
আং ছ্যাং ছ্যু কী হ’ব খোজে
ইন্দিৰা গান্ধী অথবা তছলিমা নাছৰিন৷
বিচ্ছিনতাবাদ
জাতীয়তাবাদ
প্ৰগতিৰ নাৰীবাদ
সকলোবোৰ জানে
পৃথিৱীৰ এটা বিন্দুত নিজৰ শীৰ্ষতাক প্ৰতিপন্ন কৰিব খোজে৷
কেকোঁৰা সমাজক বুঢ়া আঙুলি দেখুৱাই “লাও“ আৰু “পাত“ক সমান্তৰাল সৰলৰেখা কৰে৷
ছিৰিয়েল নোচোৱা ছোৱালীবোৰৰ নিজাকৈয়ে একো একোটা সুৱদি কাহিনী থাকে৷
<|endoftext|>
<|startoftext|>>


বিশ্বৰ বজাৰত বিচাৰিও
নাপালো শান্তি,
মানৱতাৰ বোকোচাত
তন্ন তন্নকৈ চালো,
তাতো নাই শান্তি৷
ৰংচঙীয়া পোছাকধাৰী
অভিজাত্যৰ মুখতো বিচাৰিলো
নাই নাই তাতো নাই,
টকাৰ জোলোঙাটো খেপিয়াই চালো
কিজানিবা পাওয়েই
তাতো চোন নাই!
যেতিয়াই শান্তিক বিচাৰি
মনত অশান্তিৰ জোৱাৰ তুলিলো
তেতিয়াই বগাকৈ
উৰণীয়া পখীয়ে কৈ গ’ল
শান্ত হোৱা,
শান্তি আছে,
মানৱৰ অজ্ঞানতাত অৱহেলিত হৈ
অৱচেতন জগতৰ
এটি চুকত শুই৷
আহিব এদিন
কলুসিত আঁতৰাই
ৰামধেনুৰ বাটেৰে,
জগতৰ বিশুদ্ধ ৰঙত
ৰঙীন হবলৈ…৷


<|endoftext|>
<|startoftext|>>


ভাল ছোৱালী বোৰ ভয়াতুৰ হব লাগিব৷
হেজাৰটা জ্বলন্ত চিগাৰেটৰ চিগাৰেটৰ দাগ কৰঙণত থাকিলেও সিহঁত প্ৰতিবাদী হব নোৱাৰিব৷
চকুৰ সন্মুখত মৃত্যু থাকিলেও সিহঁত জীয়াই থাকিব লাগিব৷
ভাল ছোৱালী বোৰ বেছি ধুনীয়া হব নোৱাৰিব বা আবেদনময়ী …৷
কিয়নো মানুহে কয় ধুনীয়া ছোৱালীৰ চৰিত্ৰ বেয়া৷
ভাল ছোৱালী বোৰে সমাজৰ মতে পিন্ধিব লাগিব কাপোৰ ..৷
জীন্স, টি চাৰ্ট অথবা চৰ্টচ
ভাল ছোৱালীৰ আভূষণ নহয়৷
ভাল ছোৱালী বোৰে ৰাতি ফুৰিব নোৱাৰিব৷
কাৰণ ৰাতিৰ সমাজ মজি থাকে বেশ্যাৰ পদূলিত৷
ভাল ছোৱালী বোৰৰ থাকিব লাগিব কুমাৰীত্ব ..৷
ফুলশয্যাৰ নিশা দিব লাগিব তাৰ প্ৰমাণ৷
যদিওবা বিয়াৰ পিছৰ প্ৰতিটো নিশা ধৰ্ষিত হয় তাই ..৷
ভাল ছোৱালী বোৰৰ সপোন থাকিব নোৱাৰিব৷
মানুহ হোৱাৰ সপোন….৷
কাৰণ সপোন বোৰ স্বাধীন হয়,
আৰু ভাল ছোৱালীৰ স্বাধীনতা নাথাকে৷
ভাল ছোৱালীবোৰে ডাঙৰকৈ হাঁহিব নোৱাৰিব৷
লৰাৰ লগত ফুৰিব নোৱাৰিব ভাল ছোৱালী বোৰে৷
ছোৱালীৰ চৰিত্ৰ নিৰ্ধাৰণ কৰিবলৈ সমাজত কিছু মানুহ থাকে……
তেওঁলোকৰ মতে ভাল ছোৱালী বোৰ জন্ম হয় বন্দী হবলৈ
আৰু বেয়া ছোৱালী বোৰ?
বেয়া ছোৱালীক বলাৎকাৰৰ অনুমতি দিয়ে সমাজে৷
ভাল ছোৱালীৰ থাকিব নোৱাৰিব
অধীৰ চাৱনি, বিশৃংখল চুলি অথবা উঠন বুকু৷
এই সকলোবোৰে হব পাৰে পুৰুষৰ আকৰ্ষণ…৷
ভাল ছোৱালী বোৰ কেতিয়াও মানুহ হব নোৱাৰিব,
সমাজৰ গাণ্ডীৱৰ মাজত পচি পচি নিঃশেষ হলেও স্বীকৃতি নাপাব সিহঁতে৷
ভাল ছোৱালী বোৰ কেতিয়াও মানুহ হৱ নোৱাৰিব,
কাৰণ মানুহ হলেই সিহঁতে হেৰুৱাব লাগিব জীয়াই থকাৰ অধিকাৰ৷
<|endoftext|>
<|startoftext|>>


মা তুমি কিয় নকলা__
মানুহৰ বেশত যা দানবো ফুৰে!
দেউতাৰ মুখৰ সাধুত কাহানিও নুশুনিলো__
নৰখাদক নৰাধমৰ ভয় লগা কাহিনী!
এতিয়া মোক দানবে পালে মা…
কামুৰি আচুৰি চিগি পেলালে..
দেউতাৰ বুকুত আলফুলে নিশা টোপনি যোৱা মোৰ___
মাখনৰ দেহা!
পৰীৰ দেশৰ কাহিনী আৰু শুনিব নাপাম মা__
ৰক্তাক্ত হল মোৰ__
গাৰ তলৰ মজিয়া!
পৰী হৈ উৰি যাম মই তৰাৰ দেশলৈ__
তোমাক মই জুমি জুমি চাম মা!
তুমি যে ইমান ধুনীয়া;
তোমাৰ বুকুৰ অমৃতৰ হেঁপাহেই নপলাল অ মা!
সপোনত আহি __
তোমাৰ আৰু দেউতাৰ মাজত শুই যাম!
মোৰ ঠাইকন খালী ৰাখিবা মা!
লাহে লাহে নেদেখা হৈ আহিচো__
পোহৰৰ ছায়া!
পিশাচবোৰে দকচি খালে তোমাৰ পৰীজনিৰ কোমল দেহা!
মা মই ডক্তৰ হম!
দেউতাক মস্ত এটা বেজী দিম!
সকলো শেষ হল মা!
দেউতালৈ মনত পৰিছে__
মোৰ ছুলিবোৰ দেউতাই বৰ ভাল পাই__
সিহঁতে আজুৰি চিগি পেলালে অ দেউতা!
মোক তুমি বজাৰৰ পৰা আনি দিয়া ফুতুকি চোলাতোও___
ফালি চিৰি নোহোৱা কৰিলে!
আইতা কত?
ককা কত__?
মোৰ যাবৰ হল অ!
পৃথিৱী চাবলৈ হেঁপাহ মোৰ___
চুবুৰি নেদেখোতেই সমাপ্তি হল!
কাৰ্টুনৰ কিতাপখন __
ৰং পেঞ্চিল বোৰ__
আৰু ডাঙৰ পুতলাটোলৈ; বৰকৈ মনত পৰিছে!
দেউতাক কবা নাকান্দিবলৈ__
ককা- আইতাক কবা
আকাশলৈ চাই মোক__
মাছ -মাম দিবলৈ!
সিহঁতবোৰ ৰক্তাক্ত কৰি মোৰ দেহ__
আঁতৰি গল মা!
এইয়া কি ….?
এজনে ডাঙি আনিছে এডাল লোৰ মাৰি!
মোৰ ভয় লাগিছে দেউতা!
মাৰ আচলখন কত?
কত মোৰ লুকাব পৰা আইতাৰ কোলা?
বুজিছো …..
মোৰ যাবৰ হল!
অ দেউতা…
অফিচ গলে সদায় যে মোক চুমা দি যোৱা!
আজি মই যাও___
মোক এটা চুমা দিয়া!
মা মোক এবাৰ সাবতি লোৱা..
মোৰ মূৰলৈ টোৱাই মাৰিডাল আগুৱাই আহিছে…;
ককা-আইতা…
মোক বিদায় দিয়া!
মূৰত আকাশখন ভাগি পৰিল___
আহ্! ! যন্ত্ৰনা!
বহুত কষ্ট পাইছো…….
দেউতা……….!
মা…………………….._!
মই আহিলো!
টা টা…… মা……
বাই বাই দেউতা!
যদি পাৰা সিহঁতক শাস্তি দিবা!
অ দেউতা! সিহঁতক ফাচি দিবা!
<|endoftext|>
<|startoftext|>>


নৈপৰীয়া গাভৰু মই
নৈয়ে আমাৰ জীৱন৷
প্ৰকৃতিক লৈয়ে আমাৰ সপোন৷
এতিয়াযে ফাগুন, বলিয়া ফাগুন৷
পলাস, মদাৰ, শিমলু ফুলিছে,
চাই নীলা আকাশৰ দাপোণ৷
নিলাজী পছোৱা বলিছে,
কুৱঁলী আঁতৰাই,
ধূলিৰে ধেমালি পাতিছে৷
হিয়াই হিয়াই ৰঙীন সপোনে
নিগাজীকৈ বাহৰ পাতিছে৷
মোক কিন্তু সপোন ভঙা
দিনবোৰেহে আমনি কৰিছে৷
কাৰণ নৈপৰীয়া গাভৰু মই
সপোন আমাৰ প্ৰকৃতিক লৈ৷
বসন্তৰ বা লাগি নানাচে
আমাৰ গাভৰু মন৷
দুৰু দুৰুকৈ কঁপেহে হিয়াখন৷
কাৰণ,
এইবাৰো মাথাউৰিটো মেৰামতি নহল৷
যোৱাবাৰ,
মাথাউৰিতে পিতাইৰ শৰাধ হল৷
নবৌৰ কেঁচুৱাটোৰ মাথাউৰিতে
জন্ম হৈ তাতেই মৃত্যু হল৷
ভড়াঁল ঘৰ, গোহালিৰ সৈতে
আমাৰ ঘৰখন নৈয়ে লৈ গ ল৷
মোৰ সপোনৰ ফুল বছা
তাঁতশাল খনো নোহোৱা হ ল৷
আকাশলৈ চাই চাই
হিয়া ঢাকুৰি কান্দিলো,
উপায়হীন হৈ,
মাথাউৰিতে আশ্ৰয় ললোঁ৷
নদন-বদন গাঁৱৰ বাসিন্দা আমি,
এমুঠি অন্ন, এখনি বস্ত্ৰৰ বাবে
হলো পৰমুখাপেখী ভিক্ষাৰী৷
নৈপৰীয়া গাভৰু মই,
সপোন এটাই আছো বুকুত লৈ,
মাথাউৰিটো যাতে মেৰামতি হয়,
গাওঁখন মোৰ যেন নৈ নহয়৷


<|endoftext|>
<|startoftext|>>


মোৰ প্ৰেমিকজন হওক নীলপৱন বৰুৱা৷
দুই আঙুলিৰ ফাঁকত লাগি থকা তেওঁৰ
জ্বলন্ত চিগাৰেটৰ দৰেই হ’ব লাগিব আমাৰ ভালপোৱা৷
মই উশাহ সলালে
তেওঁৰ বুকুৰ মজুলীত গৰাখহনীয়া হওক চপ্ চপাই৷
মই অভিমান কৰিলে
শইচ হেৰোৱা কৃষকৰ দৰেই উত্তাৱল হৈ পৰক তেওঁ৷
জীৱনৰ ৰঙবোৰেৰে তেওঁ ওৰে জীৱন মোৰ বাবে আঁকি থাকক
ভালপোৱাৰ আলসুৱা চিত্ৰ৷
তেওঁ মোক সুযোগ দিব লাগিব
তেওঁৰ জপৰা চুলিৰ মাজেৰে আঙুলি বুলাই
সপোন দেখিব৷
মই কথা ক’লে তেওঁ হওক মোৰ একমাত্ৰ শ্ৰোতা
ৰহণবুলীয়া আবেলিবোৰ মোৰ স’তে ভগায়
শিশুবুলীয়া কৰি ৰাখক মোক সদায়৷
মোৰ নখৰ বেলি ডুবা চোৱাৰ বাসনাত
তেওঁ হৈ থাকিব লাগিব
উন্মাদ!
বিয়লী ষষ্ঠী ঘণ্টাত নীড়হৰা বিহংগৰ সোঁত দেখি
উচুপিব লাগিব
নিঃশব্দে৷
মোৰ প্ৰিয় পুৰুষজন হওক নীলপৱন বৰুৱা
একে একে এক কৰি
কৰি ৰাখক মোক আজন্ম প্ৰেমিকা৷


<|endoftext|>
<|startoftext|>>


মৰমে মৰমৰ জন্ম দিয়ে
ভালপোৱাই জীৱনৰ উপহাৰ
বুকু ভৰি ফুলি উঠে জীৱন৷
আশা-আকাংক্ষাই দুচকুত নাচে,
তোমাৰ মৰমৰ উম পাই৷
ৰামধেনুৰ ৰঙ হৈ উৰে মোৰ মন,
তোমাক পাবলৈ৷
তুমিয়েতো মোৰ জীৱনৰ সৰ্বস্ব, , ,
জীয়াই থকাৰ সুগন্ধি জিলিঙনি তৰা৷
তুমি জ্বলি থকা
মোৰ বাবে, , , , পোহৰ দিয়া
নোৱাৰো এন্ধাৰ গিলিব
মোক পোহৰ লাগে


<|endoftext|>
<|startoftext|>>


আৰু এদিন এনেকৈয়ে আমাৰ
হাতৰ আঙুলিবোৰৰ বান্ধ খুলি গৈছিল
তাৰ বহুদিনৰ পাছত
জাৰ আৰু জোনাক একেলগে অহা
এটা ৰাতি
গছপাতবোৰ কঁপি থকা শব্দতেই
মোৰ টোপনি ভাঙিছিল
জাৰ আছিল
অথচ ৰাতিটো যেন ঘামি উঠিছিল
ঠিক যিদৰে আমাৰো চকুত
দূৰৈৰ সপোনবোৰ আছিল
অথচ অসংখ্য ভুল বুজাবুজি
আৰু বৃথা ভাৱনাই প্ৰায়েই
আমাৰ মনত ধুমুহা তুলিছিল
চকুলৈ খৰাং নমাই আনিছিল
আমি জানিছিলোঁ কুঁৱলীৰ
ডাঠ অৰণ্যখনৰ সিপাৰতেই
ৰ’দ ৰৈ আছিল
কিন্তুু জাৰৰ দিনবোৰে দুৰ্ভাৱনাৰ দৰে
কেতিয়াবা আমাৰ বুকু গধুৰ কৰিছিল৷
তেতিয়ালৈ আমাৰ
বহু কিবাকিবি গোট খাইছিল
অপাহৰণ স্মৃতি
নুবুজা কবিতাৰ দৰে
কিছুমান দিনৰ ক্লান্তি
আৰু শব্দবোৰ পাহৰি পেলোৱা
কিছুমান গানৰ সুৰ৷
আমাৰ গালে মুখে দুই এচমকা দাগ আছিল
হয়তো চকুপানীৰ, ধুমুহাৰ দৰে অহা হাঁহিৰ
হয়তো পাৰ বাগৰা আৱেগ আৰু কঠিন অনুভূতিৰ৷
প্ৰায়েই দুয়োহাত খালী আছিল
জেপ আছিল শূন্য
আমাৰ বুকু ভৰি আছিল
প্ৰায়েই হাতৰ মুঠি ভৰি আছিল
জেপ গধুৰ আছিল
বুক আছিল শূন্য৷
কি আছিল নাছিল
কোনে কি পাইছিল কি হেৰুৱাইছিল
আচলতে কৰোঁ বুলিলে
আপোচ কৰিব পৰাকৈ আমাৰ
বহুত কিবাকিবি আছিল
কিন্তুু জাৰৰ ৰাতিটোৰ দৰে সিদিনাও
ভাব হৈছিল আমাৰ ভিতৰখন ঘামিছিল
একেটা পলকে চাৰিটাকৈ জীয়া দিনবোৰৰ
সোঁৱৰণ সেমেকি উঠে বুলিয়েই
মোৰ আটাইতকৈ বেছি চিন্তা হৈছিল৷
আৰু তাৰ পাছতেই সকলো ঘটিছিল
অপাহৰণ
বহু কথাই মোৰ আছিল
পাহৰণ কথাবোৰৰো অৱশেষ ৰৈ গৈছিল
জাৰ আৰু জোনাক একেলগে অহা ৰাতিটোত
গছপাতবোৰৰ শব্দ‌ই মোৰ ঘুমটি ভাঙোতেও
মোৰ অকণো বেয়া লগা নাছিল
সিকাটি হৈ শুবলৈ মোৰ বিছনাত..
আৰু এটা গাৰু আছিল৷
<|endoftext|>
<|startoftext|>>


কবিতাৰ নাৰীবোৰ বেদুইন
ফাগুন
বিলাসী
আবেগেৰে কৰে ভালপোৱাৰ মৰু ভ্ৰমণ
সেয়ে কাপোৰৰ বনগুটি গুছোৱাটো
তেওঁলোকৰ আটাইতকৈ প্ৰিয় অভ্যাস
অনুশীলন কৰিবলৈ দুখৰ জ্যামিতি
কবিতাৰ নাৰীবোৰে চিঠিত সাঁচে জীৱনৰ উপপাদ্য
পাণবজাৰতকৈ সোঁৱৰণী ভ্ৰমণ
তেওঁলোকৰ কম প্ৰিয় নহয়
অলপ চকুপানী তেওঁলোকৰ দাপোণত
মেঘ হৈ উৰি ফুৰে
অ-শাওণতো
কবিতাৰ নাৰীবোৰে
বৰষুণত তৰাবোৰ সৰিব বুলি ভয় খাই
ওৰেটো শাওণ অকলশৰে খিৰীকিৰে বৰষুণ চায়
তেওঁলোক শুই পৰিলে চৰাইবোৰে পৰ দিবলৈ আহে
কাজল বিয়পা চকুৰ আধাপকা সপোনবোৰ৷
আন্ধাৰে চুৰ নকৰক বুলি পখিলাবোৰে পৰ দিয়ে
নখ আৰু ওঁঠৰ নানাৰঙী ফুলনি
তেওঁলোকৰ অনুপস্থিতিত কবিৰ কাগজত
বালিৰ বতাহ
চহৰত নাথাকে সোণাৰু
সাগৰৰ ঢৌ
বিষাদৰ পালতৰি কবিৰ পদুলিলৈ আহিবলৈ এজাৰৰ ঋতু
কবিতাৰ নাৰীবোৰেই
চম্পাৱতী
খহি পৰা ৰাতি ৰখি থাকে
বদনামী কবিৰ আখৰৰ আঘোন
তেওঁলোকেই কবিতাৰ প্ৰথমটো উছবৰ কাৰণ
সেয়ে কবি ৰৈ থাকে কবিতাৰ নাৰীলৈ
যিহেতু তেওঁলোকেই বেদুইন ফাগুন
কবিতাৰ নাৰীবোৰ কুশলে থাকক ৷
<|endoftext|>
<|startoftext|>>


ঠিক এইখিনিতেই আইৰ সমাধিটো আছিল
পিতাইয়ে কৈছিল আইৰ কাষতে তেওঁকো ৰাখিবলৈ
নদীখনে সাজ সলালে
ভূগোল সলনি হ’ল
পিতাইৰ কথা ৰাখিব পৰা নহ’ল
আইৰ সমাধিটো হেৰাল
<|endoftext|>
<|startoftext|>>


ঠিক এই খিনিতেই সময়বোৰ কলংকিত হ’ল
ইতিহাসক হত্যা কৰি নকৈ জন্ম দিয়াৰ আখৰা পতা হ’ল
আইৰ সমাধি হেৰুওৱাৰ দৰে কথাবোৰ নিৰুদ্দেশ
ইতিহাসে কোৱা কথাবোৰ এতিয়া মৰণ যন্ত্ৰনাত পিষ্ট
<|endoftext|>
<|startoftext|>>


ঠিক এইখিনিৰ পৰাই চটফটনি বোৰ আৰম্ভ হ’ল
ঘোষা পাঠ কৰি পিতাইক বিদায় জনোৱাৰ দৰে
ৰাজকীয় মৰ্যাদাৰে সমাধি পতা হ’ল
মহাকালৰ বুকুত হেৰাল সোণালী ইতিহাস
<|endoftext|>
<|startoftext|>>


পিতায়ে কৈছিল তেওঁ লাচিতৰ দেশৰ মানুহ
আছিল
গৌৰৱ আছিল এসোপা স্বাভিমান
কথাৰে কথাই পতা যুঁজ পাকত পৰি চাকত ঘুৰে
লাচিতৰ দেশতে হেৰাই দেশৰ লাচিত
কথাই প্ৰতি মুখত কথা
লাচিত আছিল নে নাছিল
ঠিক এই খিনিতে প্ৰাৰম্ভ হ’ল নকৈ ইতিহাস লিখাৰ আখৰা৷ ৷
<|endoftext|>
<|startoftext|>>


সূৰ্যৰ দৰে যি উজ্জ্বল
ৰ’দৰ দৰে যি প্ৰসাৰিত
বতাহৰ দৰে যি যাযাবৰ
নৈৰ দৰে যি নিৰ্মল
তেওঁ সুধাকণ্ঠ…..
ৰ’দৰ প্ৰখৰতাত বাটৰুৱাই বিচাৰি ফুৰা
এক ছাঁয়াময় শীতলতাৰ নাম তুমি
লুইতৰ বিশাল বক্ষৰপৰা
মনৰ প্ৰশান্ত মহাসাগৰলৈ বিয়পি পৰা
এক নীলিম গভীৰতাৰ নাম তুমি..
জীৱনৰ ধুমুহাৰে বিৱৰ্ণ
ভাগৰুৱা আত্মাৰ নিৰাপদ আশ্ৰয় তুমি
বিমূৰ্ত নিশাৰপৰা শাৰদী পুৱালৈ
উপচি পৰা ঋতুৰ সঠিক ঠিকনা তুমি..
জীৱনৰ নিষ্ঠুৰ সংগ্ৰামত ইপ্সিত
এষাৰি মৰমৰ মাত তুমি
শীতৰ সেমেকা ৰাতি খেতিয়কৰ বাবে
তুঁহজুই একুৰাৰ উম তুমি..
আলফুল মেঘ এটুকুৰাত ভাঁহি ভাঁহি
শাৰদীয় খিৰিকীমুখত বহি থকা
ভালপোৱাৰ জোনবাই তুমি
জীয়াই থকাৰ সাহ তুমি
দুৰ্বলজনে বিচাৰি ফুৰা
এক দৃঢ়তাৰ আৰু সাহসৰ নাম তুমি
চকুত জ্বলি থকা দীপ্তিময়তাৰ নাম তুমি..
মৃত জোৱানলৈ যাচিব খোজা অশ্ৰুত মিহলি
এক সেমেকা অনুভৱ তুমি
দেশৰ দুৰ্দিনত নি: পালি দিয়া
ডেকা গাভৰুৰ তেজত বোৱাব খোজা এক আহ্বান তুমি..
অভিনয় হ’ব খোজা জীৱনক
দিঠকলৈ অনুবাদ কৰিব খোজা
শক্তিশালী শব্দগুচ্ছৰ সাৰাংশ তুমি…
যি শব্দ তুমি আকাশৰ বিশালতাৰ পৰা
ইচ্ছাৰ হাকুটিৰে পাৰি আনা
যি শক্তি তুমি প্ৰচণ্ড ধুমুহাৰ পৰা
নিৰ্ভীকতাৰে আদায় কৰা…
হে সুধাকণ্ঠ
তোমাৰ শব্দবোৰ কলিজাত সামৰি
সময়ে ৰচি যাব তোমাৰ বাবেই বহু কবিতা আৰু গান
তোমাৰ বাবেই আঘোনে উপচাই পেলাওক ধান
তোমাক সুঁৱৰি শত সহস্ৰ বাৰলৈ উচুপিব
এই জাতি
তোমাৰ গানেই ওঁঠত লৈ যুগ যুগলৈ
জ্বলি উঠিব ফিৰিঙতি..
সুধাকণ্ঠ
তুমি মানৱতাৰ এক গান
তুমি অসমীয়াৰ মান
তোমালৈ শতবাৰ প্ৰণাম..
<|endoftext|>
<|startoftext|>>


ঢেঁকীয়া খিনি বাৰীৰ
মানিমুনি,
ভেদাইলতা খিনিও ঘৰৰে,
বিশ টকা খুজিছো
দি যাওক চাৰ,
দাম দৰ নকৰিব চোন,
মহাজনৰ ওচৰত এতিয়াও ছকুৰি চাৰি টকা ধাৰ …!
আপুনি চাহ খাওঁতে উৰাই দিয়ে পাঁচশ হাজাৰ,
তৰা ভৰা হোটেলৰ নামত ,
অথচ আপুনি বাগী
ধৰে দিনটোৰ ঘাম সৰা
হাজিৰাৰ দামত৷
চাৰ, আপোনাৰ বেজাৰ লাগে,
বনাব পৰা নাই তিনি নম্বৰ মহলাটো এতিয়াও,
অথচ বৰুৱাই ওচৰতে সাজিলে চাৰি মহলৰ দালান,
আমাৰো বেজাৰ লাগে লৰাটোৱে
কান্দে যেতিয়া ঠাণ্ডাত
মাজ ৰাতি বৰষুণ পৰিলে গাত,
পিতৃ হোৱাৰ গৌৰৱ তেতিয়াই পৰে দেখোন মোলান৷
চাৰ, ভোক আমাৰো আছে,
জীয়াই থকাৰ ভোক,
অহ লোভ অৱশ্যে নাই আমাৰ,
দিনটোৰ ভাত সাজ আৰু ৰাতিৰ আহাৰ,
এইয়াই চিন্তা মাথোঁ সদায়
ধৰ্ম, চৰকাৰ, শোষণ, সংস্কৃতি, জাতীয়তা বাদ, ৰাষ্টা ঘাট,
কি ভাল কি বেয়া কোনোদিনে মাথা মৰা নাই,
কাৰো মূৰত কঠাল ভাঙিব যোৱা নাই,
আছে দুখন হাত বিষ নোহোৱালৈকে কাম কৰিছো,
আছে দুই ভৰি বিষাই নোযোৱালৈকে ঘূৰিয়েই ফুৰিছো
কোনো দিনাই কোনো কথাতেই
কৰা নাই প্ৰতিবাদ৷
জানে চাৰ,
ৰাতি টোপনিয়ে নাহে কেতিয়াবা,
এই বোজাত
এতিয়াও যে বাকী ছকুৰি চাৰি টকা মহাজনৰ তাত,
চিন্তাত দোমোজাত ভাগৰি যাওঁ
কেনেকৈ মিলাওঁ বাৰু কাইলৈৰ দিনটোৰ সাজ৷
দৰ দাম নকৰিব,
নিদিব না লাজ,
অলপ কলিজা খন পৰিব শাঁত,
আপোনাৰ একো হানি নহয়,
তৰ্ক নকৰাকৈয়ে
এই মানিমুনি ঢেঁকীয়া খিনি লৈ যাওক,
, বেছি নহয়,
দৰ বিশ টকাত…
<|endoftext|>
<|startoftext|>>


চতিয়না জোপাৰ ওপৰেদি চুচুক-চামাক কৈ উঠি অহা জোনটো
মোৰ খিৰিকীৰ আকাশ টুকুৰাত ওলমি ৰয়
পোহৰত চমকি উঠে
চেতনাৰ আন্ধাৰত লুকাই থকা
আমন-জিমন এখনি প্ৰাচীন মুখ৷
ক্ৰমশঃ শীৰ্ণ হৈ অহা নদীখনে গা পখালে
ৰূপালী জোনাকত
শুই থকা মাছবোৰে খলকাই আকাশ৷
বাঁহীৰ নিজম ফুটা বোৰেদি সৰকি নহা
সুৰ এটাই
টোপনিতে নিচুকাই
ছাঁ দিয়া
মেঘবোৰ এতিয়া বহু যোজন দূৰৈত৷
ভিজা এপাহি শেৱালিৰ দৰে
তিতি থাকোঁ মই গোটেই শৰত৷
<|endoftext|>
<|startoftext|>>


কিমান কামাতুৰ হ’লে এজন পুৰুষে
সংগমৰ সংগী কৰিব পাৰে এজনী মাছ?
কিমান লোলুপ হ’লে এজন ৰজাই
গৰ্ভৱতী কৰিব পাৰে অলেখ জৰায়ু?
কাৰেঙৰ ৰাণী৷ পথৰ নাৰী৷ পানীৰ মাছ৷
এইখন কামাৰ্ত পুৰুষৰ দেশ৷
কাম শিখাই নাৰীৰ সু-কোমল বাগিছাবোৰ
ছাই কৰাৰ দেশ৷
এইখন দেশৰ বজাৰবোৰত কিনিবলৈ পোৱা যায়
পুৰুষৰ দেহৰপৰা স্খলিত
উত্তেজনা টোপোলা
নদীবোৰক ভক্ষণ কৰিবলৈ বাধ্য কৰোৱা হয়
সেয়েহে ইমান পৰিচয়বিহীন মঙহ৷
মাছৰ পেটত মানুহৰ জী৷
<|endoftext|>
<|startoftext|>>


নদীখনৰ পাৰত কেচেমা কেচেম গোন্ধ
নাৱৰীয়া ছোৱালীজনীক দেখিলে
মানুহবোৰে দূৰতে নাক কোচায়
অকটা গোন্ধটোৰ বাবে৷
ৰাতিবোৰ ছোৱালীজনীৰ বাবে দীঘল হৈ পৰে
সেইবাবেই৷
কম কথানে!
পাটগাভৰু দেহ, মানুহ টনাৰ দেহ৷
নিপোটল ডেকাৰ টোপনি হৰা দেহ৷
উৰি ফুৰা চগা পোৰা দেহ৷
কথাবোৰ ভাবিলে
তাইৰ
হুমুনিয়াহবোৰ সৰিপৰে৷ যন্ত্ৰণাৰ৷
মানুহবোৰৰ চোক থকা কথাবোৰে
তাইৰ কলিজাৰ এচুকত সদায় বিন্ধে
ৰাতি ৰাতি তেজবোৰ বৈ আহি
গাৰুত গিলিপ মাৰে
শুকাই যায় তেজ৷ পাৰৰ মাটি৷
শিলৰ দৰে টান৷
কাকিনি তামোলৰ দৰে
বাঢ়ি আহে তাইৰ জেদ্
ভেঙুচালি কৰা মুখবোৰ
জ্বলাই দিয়াৰ জেদ্৷
তাইক এপাত অস্ত্ৰ লাগে
জেদবোৰে কিলবিলাই উঠে তাইৰ মূৰ৷
<|endoftext|>
<|startoftext|>>


সুগন্ধি বেচা বুঢ়া বেপাৰীজনৰ কথা
তাই শুনি আছে বহু দিনৰ পৰা
এইবাৰ দুবটল সুগন্ধি কিনিব
কেচেমা কেচেম গোন্ধটো নাইকিয়া হ’ব
এপাত অস্ত্ৰ বিচাৰি পাব৷
বুঢ়া বেপাৰীজনক তাই কথাতো কলে
নদীৰ মাজত,
সংগোপনে
হাতত ফুটাকড়ি এটিও নথকা বাবে
সেইদিনা বাৰে বাৰে ভিজাই আছিল
তাইৰ অসমতল ভূগোল৷
বুঢ়া বেপাৰীৰ কোমল মঙহৰ প্ৰতি
আসক্তি থকাৰ বাবে
তাই লাভ কৰিছিল দুবটল সুগন্ধি আৰু
এটুকুৰা তেজলগা মঙহ৷
<|endoftext|>
<|startoftext|>>


বুঢ়া বাঘ জালত পৰিল
সুগন্ধিৰ জাল৷ সন্ধিয়া৷
নদীৰ পাৰত৷ পানীৰ মাজত৷ নাৱত৷
মাছৰ জীয়েক ৰাণী হ’ল
নদীখনৰ পানীবোৰ নীলাৰপৰা ৰঙা হ’ল
মাছৰ জীয়েকৰ আদেশ
জ্বলাই দিয়া হ’ল
নদীখন
পিছৰ মানুহে বিচাৰি পালে
নদীখনৰ পাৰৰ হাড়
এটি সভ্যতাৰ ছাই লগা কলপাত
বালি আৰু বালি
দূৰৈত নাৰীৰ কান্দোন
বুকুত পঁয়ালগা কিছুমান কেঁচুৱা৷
<|endoftext|>
<|startoftext|>>


কংক্ৰীট মহানগৰীৰ
ব্যস্ত সময়ৰ 
ব্যস্ত ৰাজপথ
প্ৰতিযোগিতাৰ দৌৰত 
যান্ত্ৰিক মানৱ।


<|endoftext|>
<|startoftext|>>


সভ্যতাৰ দেৱালত
অসভ্যতাৰ মকৰাজাল
আপোনে আপোনক কাটে 
আপোনে আপোনক মাৰে
আপোনৰ তেজেৰে ৰাঙলী হয় ধৰা।


<|endoftext|>
<|startoftext|>>


পৰিত্যক্ত মৰাশত
ভেনামাখিৰ খঁক
কাষেৰে পাৰ হয়
মানুহৰূপী অমানুহ
আজিৰ সমাজ হায় নিকৃষ্ট মানৱ।


<|endoftext|>
<|startoftext|>>


ক্ষুৰ্ধাত দুচকুত আশাৰ ৰেঙণি 
ডাষ্টবিনেই হ'ল খাদ্যৰ থলী
পাগলী হোৱাৰ দোষত পাগলীও হয় মাতৃ
মাজনিশা মাতাল হয় নগৰী
ৰাগিৰ ৰাগীত সৃষ্টি হয় বিভীষিকা 
অশ্লীল হয় নিষিদ্ধ গলি
অথবা বন্ধ শোৱনিকোঠা ॥


<|endoftext|>
<|startoftext|>


সপোনবোৰ যেতিয়াই তেতিয়াই 
দেখোঁ৷
কেতিয়াবা দিবানিদ্ৰাত
কেতিয়াবা মধ্যনিশাত
আৰু কেতিয়াবা
পুৱতি নিশাত৷
সকলো সপোনেই ভাল৷ যেন এখন ৰঙীন বোলছবিহে৷
দিবানিদ্ৰাৰ সপোনবোৰ টুকুৰা টুকুৰ৷ ভাঙি ভাঙি আহে৷
পুৰণি ভিচিআৰৰ ছবিবোৰো এনেকুৱাই আছিল৷ 
ৰীল কাটি যায়৷ আক্ষেপ থাকি যায়৷ 
’হেড ক্লিনাৰ’ লগাই চফা কৰোঁ ৰীলবোৰ৷ ছবিবোৰ কেতিয়াবা ভাল হয়৷
কেতিয়াবা অঁকৰা মৈত উঠে৷ ছবি নাহোঁ বুলিলে নাহে৷
তেনে ছবিবোৰ মাজনিশা মনলৈ আনি সপোনটো 
পুনৰ চাবলৈ চেষ্টা কৰোঁ৷ 
কাহিনী সলনি হয়৷ প্ৰেক্ষাপটো৷ নায়ক নায়িকাও৷
ভাৱ হয়৷ ভ্ৰম হৈছে চাগে’৷ সপোন চাওঁ বুলিলে চাব নোৱাৰি৷
সপোন দেখোহে আমি৷ তথাপি আশাত বন্দী৷
কিজানিবা ভবা মতেই সপোনটো দেখোঁ৷
পুৱতি নিশাৰ ফলিয়াব খোজা সপোনবোৰ ভয় লাগে৷
কেতিয়াবা সুখত সন্মোহিত৷
কেতিয়াবা ভয়ত ঘৰ্মাক্ত৷
কলহৰ চেঁচা পানীয়ে নিৰ্ধাৰণ কৰে
পুৱতি নিশাৰ সপোন কিমান 
ভয়ংকৰ৷ স্বপ্নভংগই দিয়ে প্ৰশান্তি৷
কিম্বা
কুঁচিমুচি শোৱা দন্তীয়া দই
আহ্বান কৰে দিঠকৰ৷ ভাললগাবোৰ দীঘলীয়া হওক৷
এক জটিল কাৰবাৰ এই সপোনবোৰ৷ অনিয়ন্ত্ৰিত, কিন্তু যেন উদ্দেশ্যপ্ৰণোদিত৷
ভাবো সপোন এটা ’চাম’৷
কিন্তু ’দেখো’ সপোন এটা৷
কিছুমানৰ সপোন- সপোন নেদেখাৰ৷ 
দুঃস্বপ্নবোৰৰ কোনো সময় নাই৷ 
খোজ কাঢ়ি থাকোতেও আহে৷ কথা পাতি থাকোতেও দেই যায়৷
এওঁলোকে চকু মেলি থয়; সপোন নেদেখিবলৈ৷ দুঃস্বপ্নক আগচিবলৈ৷
পিছে এওঁলোকে নাজানে
দুঃস্বপ্নৰ বাবে টোপনি অণুঘটক নহয়৷ 
বেয়া সপোনবোৰ য’তে ত’তে দেখা দিয়ে৷
ভাল সপোনবোৰেহে পৰিৱেশ বিচাৰে৷ খেন বিচাৰ কৰে৷
আৰু টোপনিও৷


<|endoftext|>
<|startoftext|>>


মই লঠঙা গছৰ সৰা পাত
হ'ব নোৱাৰোঁ !!
হ'ব নোখোজোঁ 
প্ৰেমৰ উপত্যকা ।
নাহৰৰ কুঁহিপাত হৈ
বসন্তত বলীয়া মই ।
তুমিয়েতো প্ৰেমৰ মোহনাত
ৰৈ নাচিছিলা সিদিনাৰ জোনাক ৰাতিত !!
সুৰৰ বন্যাত নতুনকৈ উতি অহা
কোন তুমি মৰমৰ পৰী ।
আহিছানি আকৌ নতুন কোনো
শেষ নিশাৰ মোৰ সপোনৰ নাৰী !!


<|endoftext|>
<|startoftext|>>


মৃতক জনৰ বৰ হাঁহি উঠে 
শ এটাক বধ কৰিবলৈ 
মানুহৰ কিমান যে ৰণসজ্জা
তাৰ বিৰুদ্ধে অভিযোগ
সি হেনো হাঁহি হাঁহি
বাটে পথে জীৱনৰ গান গাই ফুৰে
জীয়া জীয়া মানুহৰ
বুকুত পোৰণি 
বোলে ধৰ ধৰ ধৰি আন শটোক
কোবাই আফলিয়াই মাৰি পেলাও সিটোক
হাঁহি এটা বিচাৰি মানুহে থাকে হাবাথুৰি খাই
এই মৰাটোৱেচোন ফুৰে খিল খিলাই
জীৱন্তৰে জীয়াই থকাৰ ঠিকনা নাই
মৰাশই আজি
জীৱনৰ জয়গান গায়
মৃতকৰ বৰ হাঁহি উঠে
হাঁহি হাঁহি হাত ডাঙি 
আত্মসৰ্মপণ কৰে
মৰাৰ পিছত আকৌ কিহৰ মৰাৰ ভয়
মৰি মৰি জীয়াই থকাবোৰৰহে
জীয়াই থকাৰ ভয়৷


<|endoftext|>
<|startoftext|>>


তামোলৰ ৰাগীতে 
দুওঁঠ ৰঙা কৃষ্ণচূড়া বাঁহী ৷
সোণগুটি মুঠি কোমল প্ৰাণৰ গুণগুণনি
কেচ্ কেচ্ কাঁচিৰ অযুত আলাপ মৌ-সৰা বাট ৷


<|endoftext|>
<|startoftext|>>


এবুকু সুখ ৰাংঢালী হেঁপাহৰ 
শাৰী পতা স্বপ্নৰ ধাননি হাঁহিজাক 
ৰিব্ ৰিব্ জুৰ জেউতি চৰা 
বুকু য’ত সহজ-সৰল আত্মপ্ৰকাশ ৷


<|endoftext|>
<|startoftext|>>


আঘোণ
ৰুনুক জুনুক থোপোকাকৈ সুমথিৰা আবেলি 
পথাৰ শুৱনি একান্ত মোহ লগা ন-জোন বাট 
থলুৱা আনন্দৰ বোকা-মাটিৰ পৰিতৃপ্ত পৃথিৱী ৷


<|endoftext|>
<|startoftext|>>


ক্ৰমশ:
মনলৈ আহে কলিজা ৰিঙিয়াই মতা 
মঙহাল ডাঙৰি দুটিৰ আলাপ 
পিতাইৰ কান্ধত টনটনাই যোৱা হাজাৰটা.....
ছাঁ-দীঘল জীৱন বিয়লিৰ হালধীয়া আকাশ ৷৷


<|endoftext|>
<|startoftext|>>


মোক জাৰজ বুলি নকবা৷
মোক জাৰজ বুলি পুতৌ নকৰিবা৷
মই নিজেই জাৰজ হোৱা নাই৷
কৰবাততো আছেই লুকাই৷
মোৰ বোপাই, আই৷


ইতিহাস ঘূৰি ঘূৰি আহে৷
কুন্তীৰ চকুতো একেই নিৰ্দয়তা ভাহে৷
কি উৎসুকতাৰে সূৰ্য্যক আদৰিছিল
নাজানো কিদৰে কৰ্ণক উটুৱাই দিছিল৷


কঁপা নাছিল নে সেইসময়ত বুকু,
ভৰা নাছিল নে পানীৰে দুচকু,
গলি গলি শেষ হোৱা নাছিল জানো মমতা,
সেইদিনাই শেষ হৈছিল
স্বাৰ্থন্নেষী মাতৃৰ নিস্বাৰ্থ সততা৷


আজিও আছে কুন্তী৷
ভাঙি ছিঙি, গঢ়ি পিটি,
হাজাৰটা যুক্তি৷
আদিমতাৰ সোৱাদৰ পৰা লবলৈ মুক্তি,
সন্তানৰ বুকুৰ পৰা আজুৰি আনিব পাৰে
মৰম শ্ৰদ্ধা ভক্তি৷


দলিয়াই দিয়া সন্তানৰ,
কলিজাৰ পৰা ওলোৱা,
হুমুনিয়াহ কান্দোনে
মাতৃ জ্বলাব তোমাৰো পঁজা৷
ভাঙিব তোমাৰো আলয়,
নিয়তিৰ দেওধনী নাচোনে৷


বুকুৰ অমৃতক বিষ নবনাবা৷
মমতাৰ আচলক কলুষিত নকৰিবা৷
মাতৃ, মাতৃ হৈ থাকক৷
সূৰুয, সূৰুয হৈ থকাৰ দৰেই৷
মাতৃক ডাইনী নাসাজিবা৷
মোক জাৰজ বুলি ক’বলৈ নিদিবা৷


পৃথিবীৰ ক’ত বিচাৰি পাম,
আইৰ মৰম কোমল মাত,
ক’ত পাম কপালত
মাৰ মৰমিয়াল হাত,
মা, মোক জাৰজ কৰাৰ তুমি নিদিবা,
এশ এটা অজুহাত৷


<|endoftext|>
<|startoftext|>>


প্ৰিয়তম সপোনে খোপনি হেৰুওৱা
এক অসতৰ্ক মূহূৰ্ত্তত
পুতৌ কৰা যায় নে জীৱনক
উচপিচনি চেপাত গধুৰ হৈ পৰা
স্মৃতিকাতৰ সময়ক ফাঁকি দি
উদযাপিত হয় নে উশাহ?


সমষ্ট দুখবোধক
হাঁহি এটাত লেটিয়াই ভজা
সুখী জীৱনৰ গৰম ব্যঞ্জন
সোৱাদ আৰু পৰিবেশনৰ
তৃপ্তি থাকে জানো তাত?


সৰু জীৱন এটাকো
সীমিত কৰাৰ তাগিদাত
যন্ত্ৰৱৎ চলে
একাকিত্বৰ অনুশীলন৷


উশাহ বুলি হুমুনিয়াহেৰে বুকু ভৰাই
সপোন ভগা মানুহবোৰে
নিজৰ মাজতেই নিজক হেৰুৱায়
আঁৰকাপোৰ টানি টানি
প্ৰতিনিয়ত
পৰিশীলিত জীৱনৰ আখৰা কৰে৷


<|endoftext|>
<|startoftext|>>


মোৰ মাৰ কপালৰ বেলিটো
খহি পৰা দিনটো অগতানুগতিক আছিল৷
ৰাইজে চিকুণাই থোৱা আয়তটোত
দেউতাই জড় হৈ শুই আছিল৷
দিনতে জ্বলোৱা মাটিচাকিটো খুব প্ৰখৰ হৈছিল
কাতি বিহুত লগোৱা তুলসীডাল লেৰেলি গৈছিল৷
ধূনাৰ বাতিত দুখৰ ডাৱৰে বাহ লৈছিল
মোৰ ভাই- ভনীৰ চকুত ধাৰাসাৰে বৰষুণ নামিছিল৷
আমাৰ বাহনিখন দুজন খৰিকটীয়া সোমাইছিল৷
সিহঁতে নোসোধাকে দুডাল বাঁহ কাটি আনিছিল৷
নচঁচা জেংবোৰে মোৰ দুখে ভৰ দিয়া দুভৰিত বিন্ধিছিল৷
মোৰ মাৰ কপালৰ বেলিটো
খহি পৰা দিনটো অগতানগতিক আছিল৷
চুবুৰীয়াৰ মুখবোৰ মেটেকাফুলৰ লেখীয়া আছিল
সিহঁতৰ পানীৰ নিচিনাকে বোৱা মাত কথা হেৰাইছিল৷
আমাৰ হাঁহকেইটা পিছফালৰ পানীডৰাত চৰা নাছিল৷
মায়ে পুৱাতে সিহঁতৰ গড়াল খুলিব পাহৰিছিল৷
সেইদিনা মায়ে পাহৰিছিল গাইজনী এৰিবলে৷
শীতৰ ৰাতিপুৱাতে দেউতাই এখন বগাচাদৰত সোমাই আছিল৷
দেউতাৰ চাগে জুই পুৱাবলে মন গৈছিল
মাৰ কপালৰ বেলিটো টোপনিতে টানি লৈছিল৷
মোৰ মাৰ কপালৰ বেলিটো
খহি পৰা দিনটো অগতানুগতিক আছিল৷
সেইদিনা ৰ’দ আমাৰ চোতালত পৰা নাছিল৷
মাৰ হেঁপাহৰ পাটৰ চাদৰ শুকোৱা নাছিল৷
সন্ধিয়া
তিৰিশ বছৰৰ মূৰত
এটা তেলটুপী আমাৰ মূধচত পৰিছিল৷
মালৈ ঠধৰা লাগি চাই ৰৈছিল৷
বগাচাদৰ এখন গাত ল’বলৈ সোঁৱৰাই দিছিল৷
অজানিতে
মোৰ দুভৰিৰ পৰা ওপৰলৈ উকা হৈ পৰিছিল৷
<|endoftext|>
<|startoftext|>>


ব্ৰহ্মগুপ্তৰ কোঠালিয়েদি আৰ্যভট্টৰ বাৰাণ্ডাত
ভূমুকি মাৰোঁতে কোনোৱেই গম পোৱা নাছিল
সি জনপ্ৰিয় হোৱা নাছিল
নিউটনৰ বাৰীৰ চুকত জোপ লৈ থাকোঁতে
ৰামানুজনে দেখা নাছিল তাক
ৰামানুজন অহা নাছিল
সি আৰ্যভট্টৰ কোলাত ডাঙৰ হ’ল
মানুহে তাক বুজিবলৈ অপাৰগ৷


মৃত্যুৰ আগতে আলেকজেণ্ডাৰে কৈ গৈছিল
মানুহৰ শেষ পৰিণতি সিয়েই
মানুহ আহিছে
মানুহ গৈছে
যোৱাৰ পৰত কেৱল সকলোৱে বুজিছে
নেতাবোৰে লুডু খেলিছে
কেতিয়াবা যদি ডাব’ল ছয় পাঁচ
কেতিয়াবা তিনি ছয়
সি লুডুখেলৰ তিনি ছয়ৰ দৰে
নেতাবোৰে ভাষণৰ বৰষুণ ঢালিছে৷


সি ঢেকঢেকাই হাঁহিছে
সি জানে তাৰ আকাৰটোৰ দৰে নেতাবোৰৰ কৰ্ম
গাঁৱৰ বাটৰ পলসৰ বোকাৰ মাজেৰে বাঁহৰ সাঙীত হাস্পতাললৈ নিয়া
গৰ্ভৱতী বোৱাৰীজনী ঘৰলৈ ঘূৰি নাহিল
শাহুৱেকে বোকাৰ মাজতে ৰাউচি জুৰিছে
খেপিয়াইছে বোকা
দলিয়াইছে বোকা
হ’ব লগা নাতিটো বোকাৰ মাজতে নোহোৱা হ’ল
ডাক্টৰে হাত দাঙিছে
সময়ত নোপোৱাৰ বাবে গৰিহণা দিছে মানুহজনক
মানুহটো নিবোকা হৈ পৰিছে
ৰাজপথৰ বোকাবোৰ আছাৰি পেলাবৰ মন গৈছে
মাকৰ কোলাত কাক থ’ব?
কাক?


ব্ৰহ্মগুপ্তৰ কোঠালিয়েদি
আৰ্যভট্টৰ বাৰাণ্ডালৈ অহা সেই “তাক“
সি যে “শূন্য!“
<|endoftext|>
<|startoftext|>>


তেওঁলোক কবি,
তেওঁলোকৰ বুকুত মুখ গুজি উমাল হৈছে
মানৰ দিনৰ কবিতাবোৰ,
ৰাসায়নিক প্ৰক্ৰিয়াৰে গঢ় লৈ উঠে শব্দবোৰ৷
সিহঁতে দিনৰ পোহৰত চকুলোৰ ৰেকৰ্ডিং কৰে৷
পাখি ভঙা পাহাৰখনৰ, বুভূক্ষা গছবোৰৰ,
বানত বিধৱা হোৱা পথাৰখনৰ৷
কলমৰ নিবটোত পূৰঠ চিঞাহীৰ দাগ,
কোটৰ পকেটত লুকাই থৈ দিয়েহি দুমুখীয়া হৃদয়
পুৱাবোৰে গাভৰু হৈ ৰাতিৰ আবিৰ সানে আৰু সিহঁতে মৰ্গৰ পৰা উলিয়াই আনে এন্ধাৰ গলিৰ লেতেৰা খেল৷
আমাক এখন পানীৰ চোলাৰ প্ৰয়োজন!
চেনেহৰ সূতাৰে সিঁয়া, ৰঙবিহীন, কুটিলতাহীন আৰু যিখন চোলাত অংকিত হৈ আছে
সপোনৰ পেইণ্টিংখন!


<|endoftext|>
<|startoftext|>>


যদিও ভোক আৰু ভাতক লৈ
সহজ অংক এটা এতিয়াও
কৰিব পাৰি
ভোকাতুৰ বোৰ কিন্তু আগৰ দৰে
সৰল হৈ ৰোৱা নাই
সেয়ে সুবিধা পালেই ঢপলিয়াই
কেতিয়াবা বাওঁফালে
কেতিয়াবা সোঁফালে


<|endoftext|>
<|startoftext|>>


তেওঁ ক’লে মোৰ লগে লগে আহি থাকা
আমি আহি আছিলোঁ
এদিন তেওঁ বুদ্ধি দিলে
আমি ভাগ ভাগ হ’লোঁ
কোলাহল আৰু হাই-উৰুমিৰ বাঢ়িলত
হঠাৎ এদিন তেওঁ নোহোৱা হ’ল
তাৰ পাছৰে পৰা আমি দেখিছিলোঁ
চল চাই চাপৰ মাৰি যোৱা ছাঁ এটাক
ভাগ ভাগ হোৱা মানুহবোৰৰ আগে আগে গৈ থকা


<|endoftext|>
<|startoftext|>>


মহন্তৰ চিন মাহনিত
বুঢ়া গৰুৰ চিন ঘাঁহনিত
মাহনিও সৰিল
বুঢ়া গৰুও মৰিল
চোৱাও নহ’ল, চিনাও নহ’ল
বেপাৰী মহন্তই বহুৱালে হাট
বুঢ়া গৰুৰে গোহালি ভৰিল


<|endoftext|>
<|startoftext|>>


আজিকালি ঋতুবোৰ কেতিয়া আহে, কেতিয়া যায় গমকে নাপাওঁ৷
আমি শৈশৱত দেখিছিলোঁ ঋতুবোৰে ধৰি ৰাখিছিল অহা-যোৱাৰ সময়বোৰ৷
বৰষুণজাক আজিকালি বতৰত লুকাই থাকে,
অবৰতহে আমনি কৰা হ’ল৷
কেতিয়াবা আকৌ এসাগৰ অপেক্ষাৰ অন্ততো এজাক বৰষুণ ওচৰকে নেচাপে৷
তেতিয়াই, ঠিক তেতিয়াই অতীতক স্মৰণ কৰি নিৰাশ হওঁ৷
শিশুকালত শীতৰ প্ৰকোপ সহিব নোৱাৰি তুঁহজুইৰ স’তে মিতিৰালি পাতিছিলোঁ৷
তাৰ পিছত মাৰ বুকুৰ উম লৈ পৰীৰ সাধু শুনিছিলোঁ৷
আজিকালি শীতে হাড় নকঁপায়, ঠেৰেঙা নলগায়,
জুইৰ প্ৰয়োজন টুটিল, বৰষা, শীত, বসন্তৰ ভৰসাও টুটিল৷ ঋতুবোৰ ইতিহাস হ’ল৷
হেমন্তত আজিকালি নিয়ৰ নসৰে, শাৰদীৰাণীৰ চাদৰৰ আঁচলখনত শেৱালিয়ে সুবাস নছটিয়ায়৷
তাইৰ চাদৰৰ আঁচলটোৰ ভাঁজে ভাঁজে ৰঙা দাগ৷
ধূসৰিত আকাশ, ধূসৰ মন, নিয়ৰ বোৰো ধূসৰ হ’ল৷ জোনাকৰ জ্যোৎস্নাত শেৱালিয়ে জোনৰ স’তে কথা নপতা তিনিটা দশকৰো অধিক হ’ল৷
মৃত শৰতৰ প্ৰতিচ্ছবিয়ে সোঁৱৰাই দিয়ে জীৱশ্ৰেষ্ঠ বুলি মিছাকৈয়ে গৌৰৱ কৰা মানুহৰ মানৱতাৰ স্খলন৷
তিনিটা দশকৰ অধিক হ’ল, কুলি-কেতেকীয়ে ইনাই-বিনাই ভাগৰি পৰা৷
মোক অলপ বসন্ত দিয়া, আমৰ পাতৰ আঁৰত লুকাই মোক এটা বসন্তৰ গান গাবলৈ দিয়া, মোক গছ দিয়া, আম, কঠাল জামু …..
কোনে উদ্ধাৰ কৰিব প্ৰকৃতিৰ যৌৱনক?
য’ত যৌৱন নাই, তাত জীৱন ক’ত?
আকাশ, পথাৰ, নৈ, অৰণ্য, _মানুহে যৌৱন কাঢ়ি আনিলে৷
সঁচাকৈয়ে প্ৰকৃতি বৃদ্ধ হ’ল, জীৱবোৰ দৃষ্টিশক্তিহীন হ’ল৷
গাহৰি হ’ল বহুলোক, তেজপিয়া হ’ল,
কিমান তেজ লাগে, পৰ্বত-সম?
কিন্তুু মন? সাংস্কৃতিক মন এটাৰ যে বৰ প্ৰয়োজন হৈছে৷
হিমালয়ৰ উচ্চ শিখৰত শিলাকঠিন বৰফৰ তলত
লুকাই আছে প্ৰাণীৰ প্ৰাণ পানীৰ নিজৰা৷
মানৱহৃদয়ৰ গভৰতাত এসোঁত মানৱত্ব এতিয়াও ৰৈ আছে৷
অপেক্ষা মাথোঁ হেঁপাহৰ, উদ্যোগৰ৷
সভ্যতাৰ অপমৃত্যু নাই হোৱা৷
হেৰাই যোৱা নাই অতীতৰ নগ্ন মানৱৰ মনৰ প্ৰাচুৰ্য
আধ্যাত্মিক আদৰ্শৰ অন্তৰালত আছে কালজয়ী সমাজৰ অঙ্কুৰণ৷
এক বৰ্ণিল পুৱাৰ আশাৰে হেৰোৱা সুৰবোৰ ঘূৰাই আনিব লাগিব৷
সুৰবোৰ বাজিবৰ সময় হ’ল, বাজি থাকিব অনন্ত কাললৈ৷


<|endoftext|>
<|startoftext|>>


সিদিনা তুমি নীৰৱে
সেউজীয়া পথেৰে পাৰ হৈ গ’লা
এতিয়া,
তোমাৰ বাবে ৰৈ আছো মাথো
শাৰদীয় স্নিগ্ধ জোনাকৰ সৈতে
তুমি উলটি অহাৰ বাটলৈ…..
কেনে আছা স্নিগ্ধৰাগ?
তোমাৰ অবিহনে
পদূলি মুখৰ শেৱালি জোপালৈ
নামি অহা নাই শৰৎ
পূৰ্ণিমাৰ জোনটোৱেও
বিলাব পৰা নাই পোহৰ৷
স্নিগ্ধৰাগ,
তুমি আকৌ খিল্ খিল্ হাঁহিৰে
বুকুত গুজি দিব লাগিব সপোন
আইৰ শেতা পৰা ওঁঠত
বিৰিঙাই তুলিব লাগিব সুখ৷
সৌৱা চোৱা
তোমাৰ বাবে নামঘৰে নামঘৰে
জ্বলিছে চাকি
মচজিদতো চলিছে নামাজ
হৃদয়ে হৃদয়ে যাচিছে আশীষ৷
চিন্তা নকৰিবা
খিল্ খিল্ হাঁহিটি মুখত লৈ তুমি
শৰতৰ বাটেৰে উলটি আহিবা
শৰতৰ বাটেৰে উলটি আহিবা৷ ৷


<|endoftext|>
<|startoftext|>>


ৰাতিৰ দুৱাৰত টোকৰ মাৰিছে সৰিয়হৰ ৰং ভালপোৱা, মোৰ শৈশৱৰ লগৰী ৰাজবংশী চটো চেংৰীবোৰে৷ মই ঘুকুটিয়াই আনিলোঁ টোপনিটো আৰু শূন্যতাৰ বেৰত ওলোমাই থলোঁ ল’ৰালিতে এৰি থৈ অহা এটি দুটিকৈ বহুতো কবিতাৰ পংক্তি৷
হাউগুটি খেলা মোৰ ভৰিৰ পটাত এতিয়াও লাগি আছে পলসুৱা মাটিৰ দাগ৷ ফটা হাফ পেণ্টটোৰ পকেটত সুঁহুৰিয়াই আছে বগৰী খাবলৈ যাব বিচৰা কেঁচা জলকীয়া আৰু নিমখৰ টোপোলা৷
মোৰ গাঁৱৰ আলিবাটত উৰি ফুৰা মেটেকা ফুলৰ সুগন্ধিবোৰে কৰবাত আত্মহত্যা কৰিলে৷ জাৰৰ নিশাৰ সাধুবোৰ সমাধিস্ত হোৱাৰ দৰেই বৰশীৰ পুঙা বিচাৰি নাহে খাৱৈৰ চেঙেলী মাছ৷
বৰষুণৰ চাদৰখনত কামুক মানুহৰ আচোঁৰ৷
মূৰ দাঙি থিয় হ’ব পৰা নাই গছবোৰ, শিপা হেৰুওৱা পাহাৰখন৷
কুটিল সময়ৰ পাশাখেলত হাৰি পথাৰখন বেঙুনীয়া হ’ল৷ স্মৃতিৰ দলিচাত শুই আছে মোৰ নৰা কটা কাঁচিখন আৰু শইচৰ বিলাপ৷


<|endoftext|>
<|startoftext|>>


শৰতৰ এটা আবেলি পৰত
আলফুল বুকুত সপোন তোমাৰ
চকুত চকু থৈ তুমি
শিহৰণ তুলিলা
জোনাকী সপোন মোৰ দুচকুত৷
শান্তিৰ বতৰা লৈ
এজাক মৃদু বতাহে
দুৰু দুৰুকৈ কপালে
মোৰ মনৰ পদুলি৷
তোমাৰ নিবিড় মৰমত
পাখি মেলি সপোনে
মোহনীয়া কৰিলে মোৰ
আজলী মনটি৷
নৈ ঘাটৰ কহুঁৱাৰ বননিত
তুমি মোৰ, মই তোমাৰ প্ৰতিশ্ৰুতিত
হেঙুলীয়া ৰঙেৰে ৰাঙলী
হৈ পৰে আহিনৰ আবেলি৷
সমীৰণৰ কোমল কোমল পৰশত
কহুঁৱাই হালি জালি নাছে
তোমাৰ মধুৰ চাৱনিত
মোৰ লাজুকী নয়নৰ পাঁহিত
হেপাহৰ ঢৌ খেলে৷
সময়ে পাখি মেলি দিলেহি খৱৰ
সন্ধ্যা ৰানীৰ আগমনৰ কথা
নিয়ৰ কণিকাৰ পৰশত
গধূলি গোপালে মেলিলে পাঁহি৷
সময় আগুৱাই যায়
মৰম ভালপোৱাৰ প্ৰতিশ্ৰুতিত
আশাৰ ৰঙীন পোহৰ
সেউজীয়া সেউজীয়া হৈ
পাৰ হৈ যায় মাঁথো
মোৰ ভাল লগা এটা আবেলি৷ 


<|endoftext|>
<|startoftext|>>


অ হেৰা দৰঙীয়া মিতা
চাৰিউফালে দেখো গোতাই নলবেৰীয়া কবিতা
আমাৰ কি কৰা পিচে ইতা
মাৰোদে ভাই আমিও পানী একচিতা৷
হাইহালত সুমাল চৰুমাৰা মেকুৰী
ভাখেৰীৰ ধান পতন হ’ল
মৈঝেলীৰ মাটীমাহ কত বেচা যাবো ভাই
কেউফালে পৰিবৰ্তন হ’ল৷
ইদায় কৰ্লিও দায় সিদায় কৰ্লিও ঝগৰ
কোম্বা যদি বিজেপি কোম্বা চাপৰ্তাৰ হাতৰ৷
চলিপলিৰ চাউলো বোলে চান কাৰি খাই
গলিঘৰৰ গৰুগিতাও বোলে ৰাজনীতিৰ বস্তু ভাই
গগৈ বোলে গগৈ গোহাই বোলে গোহাই৷
এংকে হলি কেংকে হবো হেৰা
পাৰা যদি বেয়া ভাব এৰা
মইনো কোন কুটা
যাৰ বৰঘৰ তাৰে খুটা
হলিও দেচোন কৈ চাইছো
দেশৰ লোন আমিওতো খাইছো৷
কলিও পাবি বেয়া
নকলিও নৰো থাকবা৷
ভাইহাত কাম কৰেই ভাই
এনেয়ে গল ফালি লাভ নাই৷
নিজৰ দেখিহে কলো ভাই
বেয়া পালিও কথা নাই
এনেয়ু মুনীন কৰনো কোন
চিঙাকানিতহে বান্ধাই থাকেই সোণ৷


<|endoftext|>
<|startoftext|>>


স্তদ্ধতাত নিক্ষেপিত সময়ে
ৰূদ্ধ দুৱাৰত টুকৰিয়াই……
নাদৰ পানী পিয়া
আশাবোৰে ……
নদীক বিচাৰি
বুকুত থপৰিয়াই৷
কান্দে অহৰ্নিশে……
সাগৰ সাগৰ বুলি
চকুত আঁকি লোৱা ঢৌ বোৰে
চকুৰ পতাহে গধুৰ কৰে………
ভৰিৰ শিকলি চিঙিব খোজা আশাই
চাতকী পখী হৈ ৰৈ ৰৈ বিনায়………!


<|endoftext|>
<|startoftext|>>


অনুভৱ মোৰ পলে পলে
শাৰদীয় সেমেকা নিয়ৰত ভিজি থকা
শেৱালিৰ স’তে
নদীৰ তীৰত হালি জালি নাচি থকা
চিকুণ কঁহুৱা ফুলৰ স’তে
এই যেন উৰি যাব
এই যেন উৰি যাব
উৰুঙা উৰুঙা মন
শৰালি হাঁহ জাকৰ স’তে,
কি ৰঙ সানি দিলা তুমি,
মোৰ গালে মুখে?
বৃন্দাবনৰ গোপীও চোন
চালি ধৰি নাচে৷
অ’ শুকুলা শৰৎ
শুকুলা বসন তোমাৰ
শুকুলা বাহন
শুকুলা মন তোমাৰ
সুগন্ধি কোমল,
শুকুলা শুকুলা চপৰা মেঘতেই তুমি
আহিছা নেকি উঠি
বিলাবলৈ জ্যোস্নাবিধৌত ৰাতি?
নদীবোৰ চোন বৈ থাকে
নিজ মনে নিৰিবিলি
নৰয় অকণো দিন ৰাতি
সঁচা মৰম হয় নেকি এখন নদী?
যি বৈ থাকে নিৰবধি৷
তুমি শৰৎ অতি বিতোপন
তোমাৰ পৰশতেই পৃথিৱীত বিয়পে
মৃদুজ্যোতি
মনবোৰ স্নিগ্ধ হৈ
বুকুৱে বুকুলৈ কঢ়িয়াই সুকোমল অনুভূতি৷
এনেকৈয়ে বিলাই থাকা যুগ যুগলৈ
তোমাৰ অম্লান জ্যোতি৷
শৰৎ তুমি সুগন্ধি,
মায়াময়, মনোমোহা অপূৰ্ব সমাহাৰ
তোমাৰ মাদকতাই সানি দিয়ক
প্ৰতি প্ৰেয়সীক
শুভ্ৰ নিৰ্মল জ্যোতি
পূৰ্ণ কৰক জীৱন,
বিপুল ঐশ্বৰ্যৰে ভৰি পৰক হৃদয়,
মনবোৰ হৈ পৰক
এখন বহল আকাশ,
সেয়েহে হয়তো কবলৈ মন যায়
শৰৎ মোৰ বৰ হেঁপাহৰ৷


<|endoftext|>
<|startoftext|>>


মোৰ প্ৰেমৰ কৰুণগাথাই
তোমাৰ হৃদয় জিনিব নোৱাৰে
জানি শুনিও মোৰ অশ্ৰুসিক্ত নয়নে
তোমাক বুজাব বিচাৰে……
যৌৱনপ্ৰাপ্ত নৱবিবাহিতাৰ
বঞ্ছিত প্ৰেমৰ কাহিনী,
হৃদয় মন্দিৰৰ বেদীত
থাপিছিলো তোমাক আলফুলে
অথচ তোমাৰ জীৱন্ত কালত
ৰূপান্তৰিত হ’লো মই বৈধৱ্যলে
মোৰ মনৰ বতৰা নোলোৱাকৈয়ে
তুমি গুছি গ’লা দৃঢ়মনে
মোৰ দেহ-মনৰ উন্মাদনাক
উপহাস কৰি তোমাৰ সিদ্ধান্তত
তুমি অটল হৈ ৰ’লা,
সুদীৰ্ঘ এটা যুগতকৈও বেছি
কপালৰ সেন্দূৰৰ ফোটঁটিতে
বিচাৰি পালো তোমাক
তাতেই বিলাই দিলো
জীৱন-যৌৱনৰ সকলো বাসনা
কুৱলীসনা নীৰৱ নিশাবোৰত
মোৰ নি: সংগতাৰ লগৰী হয়
বাহিৰৰ সৰাপাত আৰু
টপটপ নিয়ৰৰ শব্দবোৰ
জয়াল নিশা সংগীবিহীন
কোনো অজান পখীৰ
হিয়াভৰা কৰুণ বিননিত
মই একাকাৰ হৈ পৰো
উলটি চাওঁ অতীতৰ দিনবোৰলৈ
ঘূৰাই দিব পাৰিবা জানো
মাদকতাপূৰ্ণ মোৰ জীৱন- যৌৱনক
নাই, তুমি কাহানিও নোৱাৰা
মাথো ইতিহাসৰ পাতত মোক
চিহ্নত কৰি থৈ গ’লা
উপেক্ষিতা নাৰীৰ ৰূপত৷
<|endoftext|>
<|startoftext|>>


জীৱনৰ একাবেঁকা পথেৰে…… নতুন চন্দৰে….
মনৰ অৰণ্যৰ সেউজীয়াখিনি হেৰুৱাৰ পৰত,
আশাৰ সূৰ্য্যটো ডাৱৰে ঢাকি ধৰাৰ পৰত,
অনিশ্চয়তাৰ হিমচেচা বতাহে অন্তৰ কপোৱা পৰত,
কলা ডাৱৰ আহি মূৰ আকাশ চুই যোৱা পৰত,
ভয় নকৰিবা বন্ধু, তুমি নাকান্দিবা বন্ধু!
এয়াই যে নিয়ম এই পৃথিৱীৰ,
আন্ধাৰ অবিহনে জানো আকাশ ইমান সুন্দৰ! !
অশান্ত অবিহনে জানো গভীৰ সাগৰ! !
যত দুখ আছে সেইখন হৃদয়তে আছে আশাৰ ৰশ্মি,
পৰিবৰ্তন গ্ৰহণ কৰিবলৈ শিকা বন্ধু,
পৃথিৱীখন নতুনকৈ চাবলৈ শিকা বন্ধু,
তুমিয়েতো কৈছিলা দিনৰ পিছত ৰাতি, ৰাতিৰ পিছত দিন৷
সময় গতিশীল, গ্ৰীস্মৰ পিছত বৰ্ষা ……. শীতৰ পিছত বসন্ত৷
ভয় নকৰিবা বন্ধু, দুখ নকৰিবা বন্ধু,
নতুন ৠতুয়ে কঢ়িয়াই আনিব নতুন বতৰা নতুন সময়! 


<|endoftext|>
<|startoftext|>>


হেৰৌ কণবোপা
কিমান টলৌ টলৌকৈ ঘূৰি ফুৰ অ’ চাকৰি বিচাৰি
এইটো ইলেকচনত ইটোৰ পিছত, সেইটোত সিটো
গোটাব পাৰিলিজানো চাকৰি
ভাগৰ নালাগেনে তোৰ
মৰিচীকা খেদি
তাতকৈ পথাৰত সোণগুটি নিসিঁচ কিয়
আঘোণত চপাব পাৰিবি
ঘামেৰ তিতি যোৱা তোৰ উদং দেহ
জিলিকিৱ প্ৰখৰ ৰ’দত
ভাৰ বৈ অনা দাঙৰীবোৰ চোতালত থৈ
তোৰ চকুত জিলিকিব ভৱিষ্যতৰ সপোন
চোতালখন যে কি ধুনীয়া দেখিব
বয়স দেখোন তোৰ ত্ৰিশ পাৰ হ’ল অ’
কিমান আৰু আনৰ ঘৰত কাম কৰি খুৱাম মই
পিতায়েৰা যাবৰটো তেইশ বছৰেই হ’ল
তোৰ বিয়াখনো পাতিব লাগিছিল
বয়স ভাটী দিলে
কোলাত লৈ খেলিবলৈ মোক এটি নাতিপোৱালিও লাগিছিল
পিছে খুৱাবি কি কৰি
ভেটী মাটি বেচি চাকৰিত টকা দিলি, বিজনেচো কৰিলি
সফল জানো হ’লি
আধুনিকতাত মিলিব গৈ নিজক হেৰুৱালি
কণবোপা অ’ তই বাৰু কিয় পাহৰিলি
ল’ৰালিৰ তোৰ সপোনৰ পৃথিৱী
তই যে পিতায়েৰৰ লগত পথাৰলৈ গৈছিলি
থোক চিঙি পৰা ধানবোৰ অবাবত যাব বুলি
তোৰ কোমল কান্ধত তেতিয়া মোনাত ভৰাই আনিছিলি
মই বাধা দিওঁতে কৈছিলি
আই, ঘৰৰ হাঁহ কুকুৰাকেইটাই খাব পাৰিব অ’
সেই সময়বোৰ ক’ত হেৰুৱালি
তোৰ সেই নিশা নে তমশাজনী
তোক এৰি যাবৰটো বহুদিনেই হ’ল
পিছে, তই চিন্তা নকৰিবি
মদনৰ জীয়েক নীলিমাক চাইছো তোৰ বাবে বোপা
বৰ মৰমিয়াল অ’ তাই
তোক বুজিব, সহায়ৰ হাত আগবঢ়াৱ
বোপাই অ’ চপা চোন পথাৰখন
মাঘতে ৰাইজক এসাঁজ খুৱাম বুলি ভাৱিছো
কণবোপা
আমি সাধাৰণ মানুহ, সাধাৰণ সপোন নেদেখ কিয়
বাৰে বাৰে পিছলি তোৰ বাৰু ভাগৰ লগা নাইনে
আৰু কেতিয়ালৈ দৌৰিবি মিছা সপোনৰ পিছত
সৰুৰ দৰেই আঘোণক ভাল পাৱলৈ শিকচোন
নতুনকৈ সপোন সজাৱলৈ ল’
চনপৰি থকা মাটিডৰাত বছৰজোৰা হাঁহিৰ শষ্য ৰু
দেখিবি সময় বাগৰিব, সপোনে ৰং সানিব
চাকনৈয়াত পৰা জীৱন নাওৰ গতি লাগিব
মই বুঢ়ী হ’লো নহয়
তই কিবা কৰিব লাগিব আৰু ঘৰখনৰ বাবে
সেয়ে কৈছো
মাৰৰ কথা মানি সাজি চাচোন এবাৰলৈ এটি
আঘোণৰ সপোন 


<|endoftext|>
<|startoftext|>>


এখন নদী বুকুত সাৱটি জীপাল হৈ থাকে এখন প্ৰাচীন চহৰ
আৰু চহৰখন বুকুত সাৱটি জীপাল হৈ থাকোঁ মই,
কুঁৱলী সনা দুহাতেৰে মুখ ঢাকি ৰৈ থাকে এখন চিনাকি চহৰ
আৰু আঙুলি ফাঁকৰ ধূসৰ দৃষ্টিত অচিনাকি হৈ গৈ থাকোঁ মই৷
মোৰ উশাহ- নিশাহ বন্দী হৈ আছে এই চহৰৰ কোনোবা এটা উপপথত,
মোৰ কৈশোৰে বিচৰণ কৰি আছে এই চহৰৰ কোনোবা এটা উপপথত,
মোৰ যৌৱনে বিদ্ৰোহ কৰি উঠিছিল এই চহৰৰ কোনোবা এটা উপপথত,
মই মোৰ সতে চিনাকি হৈছিলোঁ আৰু হেৰুৱাই পেলাইছিলোঁ নিজকে এই চহৰৰ কোনোবা এটা উপপথত৷
স্মৃতিৰ কোঠালী দখল কৰি শুই থাকে এখন প্ৰাচীন চহৰ
আৰু চহৰখনৰ স্মৃতি সাৱটি অনিদ্ৰাত চটফটাওঁ মই৷
আজি ভঙ্গ কৰোঁ নেকি মোৰ স্ব-নিৰ্বাসনৰ চুক্তি…
চাওঁ নেকি পাখি লগা ঘোঁৰাত উঠি কেনেকৈ উৰি গ’ল সময়,
নদীৰ গৰা খহাদি কেনেকৈ খহি খহি শেষ হ’ল সময়,
দিখৌৰ ভটিয়নী সোঁতেৰে কেনেকৈ দূৰলৈ বৈ গ’ল সময় …
সুধি চাওঁ নেকি কাৰোবাক
এই চহৰতো জোনাক নামিছিলনে?
আছিল নে বসন্তৰ গান আৰু চকুলোৰ বান?
এই চহৰতো গোলাপ ফুলিছিলনে?
উৰিছিল নে পখিলা আৰু বিদ্ৰোহৰ নিচান?
এতিয়াও একেদৰেই আছেনে এই চহৰৰ চিনাকি নাগৰিক?
হাৰি হাৰি এতিয়াও শেষত জিকি যায়নে জীৱন যুঁজৰ অক্লান্ত সৈনিক?
এন্ধাৰৰ অৰণ্য একোখন পোহৰাবলৈ যিসকলে নিজকে জ্বলাইছিল মমৰ দৰে,
জিৰাবলৈ দি তেখেতসকলৰ আশীৰ্বাদৰ ছাঁত
এতিয়াও শিকাবনে আমাক জীৱনৰ আদিপাঠ?
ভিৰৰ মাজতো অকলশৰে দেখি আগবাঢ়ি আহিবনে কোনোবা বন্ধুৰ প্ৰসাৰিত দুহাত?
এখন নদী বুকুত সাৱটি জীপাল হৈ থাকে এখন প্ৰাচীন চহৰ
আৰু চহৰখন বুকুত সাৱটি জীপাল হৈ থাকোঁ মই,
কুঁৱলী সনা দুহাতেৰে মুখ ঢাকি ৰৈ থাকে এখন চিনাকি চহৰ
আৰু আঙুলি ফাঁকৰ ধূসৰ দৃষ্টিত অচিনাকি হৈ গৈ থাকোঁ মই৷


<|endoftext|>
<|startoftext|>>


একান্ত
এই ৰাতি নীৰৱতাৰ বাবে৷
মুখৰ হৈ উঠাৰ বাবেই এই নীৰৱতা৷
প্ৰতিটো ৰাতিৰেই থাকে নিজৰ স্বৰলিপি
প্ৰতিটো ৰাতিৰেই থাকে একক সূচীপত্ৰ৷
আজি ৰাতিটো নীৰৱতাৰ বাবে৷
অলপ জিৰণি আৰু অলপ প্ৰশান্তি
আৰু অলপ নিৰ্জনতা…
ৰাতিটোৰ সিপাৰে ৰৈ আছে বাহু মেলি
সুদীৰ্ঘ পথ আৰু কোলাহল
প্ৰখৰ ৰ’দ আৰু মৰুভূমি…৷


<|endoftext|>
<|startoftext|>>


সাগৰৰ গল্প


সাগৰ, কিয় নুশুৱা সাগৰ?
তুমি নুশুলে ময়ো শুব নোৱাৰোঁ
সাগৰ, স্মৃতিয়ে আমনি কৰিছে?
কোন আহিছিল তোমাৰ বুকুলৈ?
সাতুৰি-নাদুৰি তোমাৰ হৃদয়ত
খোজ থৈ গুচি গ’ল
দুনাই নাহিল কোনোদিনে তোমাৰ
ভালপোৱাৰ শংখ বিচাৰি!


ৰৈ আছা সাগৰ
আকৌ আহিব বুলি?
তুমিতো কালহীন সাগৰ


<|endoftext|>
<|startoftext|>>

কিয়নো উভতি আহিছোঁ


অলেখ মৃত্যুৰ পথ পাৰ হৈ আহি
তোমাৰ উপলা নদীত মোৰ এই ভালপোৱাৰ আৰাধনা


প্ৰেমেই শেষ আশ্ৰয়
মণিকূটৰ চাকি ঘোষা
তোমাৰ আয়ুৰে মই জানো জী আছোঁ?
তোমাৰ চকুপানীৰে মই জানো কান্দিছোঁ?
তোমাৰ চাৱনিৰে চাইছোঁ জানো পৃথিৱীক
নে জীৱনক
তুমি মই কোন কাৰ ক্ৰীড়নক!


কিয়নো আহিছোঁ উভতি মৃত্যুপথ পাৰ হৈ
তোমাৰ নদীত স্নানেৰে পৱিত্ৰ হ’বলৈ!


<|endoftext|>
<|startoftext|>>


তুমি মোৰ জীয়াই থকাৰ আন নাম
মোৰ অনাদিৰো অনাদি স্মৃতি তুমি
যেতিয়া জীয়াই আছিলোঁ তুমিয়েই মোৰ উশাহ আছিলা
সেউজীয়াবোৰ মোৰ ভিতৰলৈ সোমাই আহিছিল
বৰষুণ সৰিছিল মেঘ অনুদিত হৈ বুকুৰ পঁজাত
যেতিয়া জীয়াই আছিলোঁ জোনটো জোনাকী পৰুৱা হৈ উৰি ফুৰিছিল মোৰ চুবুৰীত তোমাৰ হাঁহিটি
তুমি মোৰ জীয়াই থকাৰ আন নাম
মোৰ সমাধিৰ স্মৃতিফলক!
<|endoftext|>
<|startoftext|>>


খুব সহজ ভাবেই মই মোক বিক্ৰি কৰি দিম
বিজ্ঞাপন আঁৰি দিম জনবহুল পথৰ আকাশত
যে এজন দুখী মানুহৰ নিলাম হ’ব
তেওঁ বিপ্লৱৰ পথেদি আহি
তেজৰ দুৰ্গন্ধত এদিন মূৰ্চা গৈছিল
শৱদেহ গণি গণি জীৱনৰ সচিবালয়ত তেওঁ কেৰাণী শ্যেলিৰ পদত জীৱনপাত কৰিছিল
মাজে মাজে যিজোপা গছৰ ছায়াত ভাগৰ নিৰাময়ৰ বাবে পৰম প্ৰশান্তিৰে জিৰাইছিল
সেইজোপা প্ৰেমৰ গছ কালধুমুহাত বাগৰি পৰিছিল তেওঁৰ দেহৰ ওপৰত
কোনো শুভ সংবাদত উজ্জ্বল হৈ উঠিবলৈ খিৰিকী খোলা নাছিল তেওঁৰ হৃদয়ৰ
সেয়ে প্ৰায়ে নিৰাশাৰ টোপনি তলত চকুমুদি পৰি আছিল শেতেলিত তেওঁ
মাজে মাজে তেওঁ আত্মহত্যা কৰিছিল নিজৰে আন্ধাৰত
চিঞৰিবলৈ গৈও ৰৈ গৈছিল
কোন ঘাতকে টেটু চেপি ধৰিছিল তেওঁৰ
মাজে মাজে কান্দিবলৈ গৈও কান্দিব পৰা নাছিল
কোনোবাই লৈ গৈছিল চকুপানীবোৰ
মৃত্যুৰ স’তে কথা পাতি পাতি তেওঁ ক্লান্তিত হুমুনিয়াহ কাঢ়িছিল
এনে এক বিজ্ঞাপনেৰে খুব সহজভাবেই মই মোক বিক্ৰি কৰি দিম
বজাৰত মেলি দিম নিজকে
আহক আহক
আহক আহক
তাজা তাত্কা এজন কবিৰ নিলাম চলিছে
প্ৰিয় পাঠক, কিনিবনে মোক?


<|endoftext|>
<|startoftext|>>


তুমি মোক কিয় ভালপোৱা তাৰ কাৰণ নাই
মই তোমাক কিয় ভালপাওঁ তাৰো কাৰণ নাই


ভালপোৱাৰ কাৰণ একেটাই
মোৰ জীৱনত তোমাৰ
তোমাৰ জীৱনত মোৰ
বিকল্প নাই


<|endoftext|>
<|startoftext|>>


কেৱল তোমালৈয়ে চাই থাকোঁ কিয়
কিয় সপোনলৈ তুমি আহিবা বুলি টোপনিৰ চহৰত ৰৈ থাকোঁ
কিয় তুমি গুচি যোৱাক লৈ ইমান অভিমান
কিয় ইমান শূন্যতা
কিয় মৃত্যুৰ ঘোৰাঁ আহে চেঁকুৰি


এই কথা বুজাবলৈ পৃথিৱীৰ ভাষাৰ মাজত এটা ভাষা নাই


<|endoftext|>
<|startoftext|>>


অকলশৰে জন্মিছিলোঁ এদিন
জীৱনজুৰি পাৰ কৰিলোঁ
অকলশৰীয়া জীৱন


তুমিয়েই কৈছিলা
জন্মতো আছিলোঁ মই অকলশৰীয়া
জীৱনতো মই অকলশৰীয়া


তুমিতো নাজানা
মই তোমাক ভালপোৱা কথাষাৰ
মোৰ একাকীত্বৰ দৰেই সত্য


তুমি মোৰ কাষলৈ আহাই বা নাহা
মই তোমাক ভাল পাই থাকিম
জীৱনটো থাকে মানে


মই জানো
ব’হাগৰ বৰষুণজাকৰ দৰে
তুমি নামি আহিবা মোৰ পৃথিৱীলৈ


বসন্তৰ ফুলবোৰৰ দৰে
ফুলি থাকিবা
মোৰ ভাৱনাৰ ফুলনিত


পৃথিৱীয়ে তোমাক
দেখকেই বা নেদেখক
তোমাৰ মৰমৰ উপস্থিতি
মোৰ উশাহে নিশাহে
আছে বিয়পি
আবেগ অনুভৱে
আবৰি আছে মোক
বতাহৰ মৃদু পৰশ হৈ


মই অকলশৰেই থাকিম দিয়া
কাৰণ হৃদয়ৰ বাহিৰে-ভিতৰে
উছাহ হৈ আছে তোমাৰ ভালপোৱা


তুমি আহিলেও
তুমি নাহিলেও
তোমাক দেখিলেও
তোমাক নেদেখিলেও
ধাননি কঁপাই ঢৌ খেলি যোৱা
বতাহজাকৰ দৰে
জীৱনৰ সেউজীয়াত
অনুভৱ কৰি থাকিম
তোমাৰ ভালপোৱা


তোমাৰ ভালপোৱাৰ বিস্তৃতি
জীৱনটোৰ সমান বিশাল


<|endoftext|>
<|startoftext|>>
অকলশৰে জন্মিছিলোঁ এদিন
জীৱনজুৰি পাৰ কৰিলোঁ
অকলশৰীয়া জীৱন


তুমিয়েই কৈছিলা
জন্মতো আছিলোঁ মই অকলশৰীয়া
জীৱনতো মই অকলশৰীয়া


তুমিতো নাজানা
মই তোমাক ভালপোৱা কথাষাৰ
মোৰ একাকীত্বৰ দৰেই সত্য


তুমি মোৰ কাষলৈ আহাই বা নাহা
মই তোমাক ভাল পাই থাকিম
জীৱনটো থাকে মানে


মই জানো
ব’হাগৰ বৰষুণজাকৰ দৰে
তুমি নামি আহিবা মোৰ পৃথিৱীলৈ


বসন্তৰ ফুলবোৰৰ দৰে
ফুলি থাকিবা
মোৰ ভাৱনাৰ ফুলনিত


পৃথিৱীয়ে তোমাক
দেখকেই বা নেদেখক
তোমাৰ মৰমৰ উপস্থিতি
মোৰ উশাহে নিশাহে
আছে বিয়পি
আবেগ অনুভৱে
আবৰি আছে মোক
বতাহৰ মৃদু পৰশ হৈ


মই অকলশৰেই থাকিম দিয়া
কাৰণ হৃদয়ৰ বাহিৰে-ভিতৰে
উছাহ হৈ আছে তোমাৰ ভালপোৱা


তুমি আহিলেও
তুমি নাহিলেও
তোমাক দেখিলেও
তোমাক নেদেখিলেও
ধাননি কঁপাই ঢৌ খেলি যোৱা
বতাহজাকৰ দৰে
জীৱনৰ সেউজীয়াত
অনুভৱ কৰি থাকিম
তোমাৰ ভালপোৱা


তোমাৰ ভালপোৱাৰ বিস্তৃতি
জীৱনটোৰ সমান বিশাল


<|endoftext|>
<|startoftext|>>


সাধুটো বেলিফুলৰ
সাধুটো উলম্ব স্বপ্নৰ ৷


জীৱন ইয়াত একক
যুগান্তৰ পলসে গঢ়া
নিৰহংকাৰী সমাহিত
জীৱন, মুক্ত
এয়েতো শেষ ঠিকনা ৷৷


আকাশ দহি চেঁকুৰি যা
যতমান পাৰ, হৰিতাশ্ব
ছটিয়াই যা ৰূপোৱালী ভস্ম,
তবু,
ইতস্তত: নহৱ তই,
শুকুলা পতাকাৰ ৰাণী
দখিণৰ পৰ্বতত ভেঁজা দি
সেমেকাই ৰাখ নাভি
চহাই ৰাখ শ্যামল ভূমি ৷


পানী-পিয়লীৰ সুৰ
গুঁঠি ল’ প্ৰেমৰ চাকি ৷
জীয়া ৰং
জাকি মাৰি উৰ,
হৃদয়বিন্দু৷


পুতলে নাযাবি বাঢ়ি
নুচুবি সাগৰৰ সুখ
মৰিচীকাত নাচাবি মুখ৷


মায়াখিনি থুপাই থ’
শকুনিপ্ৰপা (!)
নোৱাই পখালি ৰাখ
জীৱন
একান্ত জীৱন
মুক্ত জীৱন
শেলুৱৈ প্ৰাচীন গান


<|endoftext|>
<|startoftext|>>


আমি সমান্তৰালকৈ আগবাঢ়োঁ
অসীমৰ পৰা অসীমলৈ৷
কেতিয়াবা সেউজ পথাৰৰ মাজে মাজে
কেতিয়াবা অন্ধকাৰ সুৰংগেৰে
কেতিয়াবা গভীৰ অৰণ্য ফালি
আমি আগুৱাই যাওঁ৷
কেতিয়াবা নীলিম সাগৰৰ পাৰে পাৰে
কেতিয়াবা শিলাময় পাহাৰৰ কাষে কাষে
কেতিয়াবা কঠিন বৰফৰ বাধা নেওচি
আমি আগুৱাই যাওঁ৷
শাওণৰ বৰষুণত
আমি একেলগে তিতোঁ,
পূৰ্ণিমা নিশা
আমি জোনাকত স্নান কৰোঁ,
নিয়ৰৰ মুকুতাবোৰ
আমি মালা বুলি পিন্ধোঁ,
ফাগুনৰ পছোৱাই
আমাক জোকাই থৈ যায়৷
কেতিয়াবা ঘূৰ্ণীৰ মাজত
কেতিয়াবা ছুনামিত
কেতিয়াবা বনজুইত
কেতিয়াবা বানত
আৰু কেতিয়াবা সন্ত্ৰাসবাদীৰ কূটাঘাতত
আমি দুয়ো দুয়োৰে সাৰথি৷
আমাৰ মাজত দুৰ্দান্ত ভালপোৱা,
কেতিয়াবা জাগি উঠে
আলিংগনৰ তীব্ৰ বাসনা৷
স্লিপাৰবোৰে সোঁৱৰাই
আমাৰ সীমাবদ্ধতাৰ কথা৷
আমাৰ আলিংগনত
বাজি উঠিব পাৰে
শ শ জনতাৰ মৃত্যুঘণ্টা,
দুখন শৰবিদ্ধ হৃদয় লৈ
আমি চলাই যাওঁ ৷


<|endoftext|>
<|startoftext|>>


তুমি টাই হোৱা বা
কাৰবি হোৱা_
বড়ো হোৱা বা
মিচিং হোৱা_!
সোঁৱৰাই দিছোঁ এটি কথা
ময়ো জানো তুমিও জানা!
আমি অসমীয়া লুইতপৰীয়া
পাহৰি নাযাবা__
খিলঞ্জীয়া আমি শৰাইঘটীয়া
আমি আমাৰ পৰিচয়!
তুমি টাই____
হিড়িম্বাপুৰৰ কছাৰী ৰাজ
তুমি ডিমাচা_
কুণ্ডিল নগৰৰ বিদৰ্ভ ৰাজ
তুমি চুটীয়া__
নহয় জানো অসমীয়া
নহয় জানো খিলঞ্জীয়া__
নিজক এবাৰ সুধি কোৱা!
তুমি টাই____
মৰাণ, মটক, চিংফৌ, দেউৰী
হাজং, ৰাভা, লালুং, ভূঞা
গোঁসাই, ব্ৰাহ্মণ, কলিতা
একেডাল জৰীৰে নহয় জানো বন্ধা
গৰীয়া তুমি অসমীয়া
মৰিয়া তুমি অসমীয়া__
আহা সবে মিলি কৰোঁ এটি পণ
ৰাখিম জননীৰ মান!
তুমি টাই___
হীৰা শৰণীয়া খামতি, দুৱনীয়া
নদীয়াল কেওঁট তুমিয়েই কৈৱৰ্ত
কোঁচ-ৰাজবংশী __
চিলাৰায়ৰ বংশধৰ তুমি
ইতিহাসে আজিও কয় চিঞৰি
পশ্চিম অসমৰ প্ৰহৰী তুমি
নহয় জানো অসমীয়া
নহয় জানো খিলঞ্জীয়া
নিজক এবাৰ সুধি কোৱা!
তুমি টাই—–


<|endoftext|>
<|startoftext|>>


দুখৰ পদূলিত তাঁত-বাটি কাঢ়িছিলা,


মৌ সিঁতা, কেমটাই পহুৰ কাঁইট,
ক’ত বিচাৰিছিলা?
ৰ’দ-বৰষুণত মাকোৰ মাত ,
চোতালত শালৰ তাঁত,
আশীৰ চাদৰ,
এদিন আদৰ৷
এদিন হলেও ব’হাগ আহিব,
বৰদৈচিলাই থেকেচি ভাঙিব,
আশাৰ যঁতৰ,
খৰা শিয়ালৰ বিয়া,
হেঁপাহৰ বতৰ,
গুণগুণাই যঁতৰ৷
শালত তোমাৰ বিহুৱান,
অজান মুলুকত,
শিলভঙা ব’হাগৰ গান৷
তুমি আছানে জীয়াই,
আশাৰ বৰষুণে গুণগুণাই,
তোমাৰ খবৰ লোৱা ফোনটোত,
বহুতেই খেপিয়াই ৷
টিপ চাকিৰ পোহৰত ভোকে কলমলাই,
আজিকালি ডাকঘৰ নাই,
মবাইলত আজিও ৰিছাৰ্জ হোৱা নাই৷
জীয়াই থকাৰ হেঁপাহ নদীত উটি যায়,
শিলিখা তলৰ ঘৰটো এতিয়া নাই৷


<|endoftext|>
<|startoftext|>>


ঘনশ্যাম হেৰায়
ৰঙ্গনাথৰ ৰং তলাতলী এন্ধাৰত জেকে


লাইল্যুং নাচ
চেঁৱা দিয়া ভাত
আইকুঁৱৰী জেৰেঙাৰ পিটনিত সিদিনা খেটেংকৈ তোৰ বুকুৰ সোণৰ হাড়ডালে বিনালে


স্বৰ্গদেউ মই ৰণলৈ ওলালোঁ
ৰাইজখন মই তীৰ্থলৈ খোজ পেলালোঁ


স্বাধীনতাৰ নিচাই য’ত তীৰ্থ
জীৱন য’ত বলিদানৰ অন্য নাম


কড়িখেলৰ পথাৰ আছে
ম’হৰ শিঙত ধাৰ আছে


ধাৰ আছে ডেকা-গাভৰুৰ অৰ্জুন-ভাবনাত
ধাৰ পৰা নাই মামৰৰ চোলা পিন্ধা হেংদানত


মাথোঁ মনবোৰ ৰংঘৰৰ ৰ’দত
কিছুপৰ ধৰাই ল’লেই হ’ল


যুঁজ শেষ হোৱা নাই গদাপাণি
যুঁজ জেগাত পৰিছেহে এথোন


চোৰাত আৰু কোটকুৰাই শিঙৰিঘৰ কঁপোৱা
সেই নিৰ্দয় কোববোৰ ইমান সহজে জামৰি নাযায় চুলিকফা
ইমান সহজে জয়াতীৰ্থৰ বিজয় ঘন্টাবোৰ
কাঁটাতাৰৰ সিপাৰৰ ধুমুহাই মষিমূৰ কৰিব নোৱাৰে হে সন্ধিক্ষণৰ সময়


জয়াৰ তীৰ্থ জয়াতীৰ্থ
অমৃত
অজেয় আৰু
নতুনৰ মন-মগজু-বাসনাৰ তেজস্ক্ৰিয় তাড়না!


<|endoftext|>
<|startoftext|>>


পিতায়ে হাটৰ পৰা আনি দিয়া
হেজাৰ পকোৱা
উঘাই বাতি কাঢ়ি
আয়ে তোক বৈছিল
তাঁতত


আইৰ সেওঁতাৰ সেন্দূৰ যেন
ৰঙা পাৰি
কেঁচ বছা আঁচল আৰু
দেহত আকাশৰ তৰা বাছি
আয়ে তোক পিন্ধোতে
পিতায়ে আইলৈ
ৰ লাগি চাইছিল


নিশালৈ বৰষুণ নামিছিল


পিতাই আজি আৰু নাই!
গুচি গ’ল হ’বলৈ আকাশৰ তৰা
আৰু সিদিনাই ওচৰৰে
খুৰী-বৰমাহঁতে খুলি পেলালে তোক
আইৰ দেহৰ পৰা


তেতিয়াৰে পৰা তই আছগৈ
আইৰ পেৰাৰ তলিত
বুকুৰ ভাঁজে ভাঁজে সামৰি
আই আৰু পিতাইৰ
সুখৰ সুৰীয়া দিনবোৰ৷


<|endoftext|>
<|startoftext|>>


কি কৰোঁ ক’তে মৰোঁ আনি ৰাখিছিলোঁ ফেনাইল
টেবুলতে আছিল সিটি কাষত ফ্ৰেন্সিডাইল
শ্ৰীমতীৰ হৈ আছিল কাঁহ
ক’লোঁ খোৱা নকৰি এলাহ
দৰব বুলি ফেনাইল খাই হৈ গ’ল ঘাইল


<|endoftext|>
<|startoftext|>>


টেট দিবলৈ গৈছিল প্ৰিয়া নিজে গাড়ী চলাই
তাও দিছিল নিজকে ধনীৰ দুলাৰী বোলাই
প্ৰশ্ন নপৰিল কমন
এঘণ্টাতে সেয়ে গমন
বেজাৰতে টেটুলৈকে পিলে চানা আৰু চুলাই


<|endoftext|>
<|startoftext|>>


চোৰ এটা আছিল ঘূৰি দাড়িৰে ভোবোকাৰ
বাবা বাবা বুলি হঠাৎ লাগিল হাহাকাৰ
বিজ্ঞান মনস্ক আমি
তাবিজো পিন্ধো দামী
আশ্ৰমত এতিয়া বাবাৰ জয়জয়কাৰ


<|endoftext|>
<|startoftext|>>


দীঘলীয়াকৈ চুলিটাৰি ডালিমগুটীয়া দাঁত
প্ৰথম চিনাকিতে প্ৰেম দেহাও পৰিল শাঁত
চিনাকি আছিল ফেচবুকৰ
শেষটো হ’ল অতিকে দুখৰ
উইগ আৰু লগোৱা দাঁত দেখি হেৰাল মাত


<|endoftext|>
<|startoftext|>>


জ্বৰীয়া গা লৈ আকাশখনে


মোৰ মুখলৈ চায়


মোৰো যে নৰীয়া!


 


মোৰ নৰীয়াপাটিৰ দুখত


কজলা মেঘকে সাৰথি কৰি


আকাশে এসোঁতা কান্দে৷


 


কান্দিলে হেনো মন পাতল হয়!


কমোৱা তুলাৰ বোকোচাত


আকাশে লুকাভাকু খেলে৷


 


আকাশ উদাৰ, আকাশ বিশাল


ধেৎ! মোৰ নৰীয়াতো কান্দে!


<|endoftext|>
<|startoftext|>>


খোজে প্ৰতি কোন যায়-
সৌৱা মোৰ আই
বুকু জুৰি ভৰি আছে
কেৱল ভালপোৱাৰ উত্তাপ
আৰু একো নাই
একো নাই
 
মই ঘূৰি নাচালেও
কেঁকুৰীৰ মূৰলৈ আয়ে
বেঙা মেলি চায়
দুচকুত তিৰবিৰাই ডাৱৰকণাই!
 
নোখোজাকৈ তেওঁ দিয়ে আৰু মই লওঁ
তেওঁ যে আই সকলো বুজে
সকলো বুজে৷
মই কেতিয়াও দিয়া নাই,
দিছোঁ যদি কেৱল মাথোঁ
জীৱনজোৰা ভৰ!
<|endoftext|>
<|startoftext|>>


বুকুত দলিচা পাৰি বহি আছে তেওঁ


বুকুৰ পৰা সেওতালৈ এহাত মাথোন


দুপৰৰ দগমগ ৰঙা বেলি!


 


আপোনাৰ বাবে তেওঁ


বুজা-নুবুজাৰ অলেখ সাঁথৰ


আৰু মোৰ বাবে ফলিত পাতি থোৱা


এটি সৰল অংকৰ উত্তৰ


অথবা নিউটনৰ এটি গতি সূত্ৰ


 


চাকনৈয়াতো পাহৰিব নোৱাৰি যাক


স্পন্দিত স্পন্দন আৰু উশাহ


জীৱনৰ সোণোৱালী বাট


 


হাতে হাত ধৰি


খোজত মিলাই খোজ


আমাৰ এই অবিৰত যাত্ৰা শেষ প্ৰান্তলৈ!


<|endoftext|>
<|startoftext|>>


আজিকালি জোন অথবা জোনাকৰ সৈতে
ৰাতিৰ আড্ডা বৰকৈ নজমে
গাভৰু তৰাজাকৰ চঞ্চল চাৱনিয়েও
বহুদিন মোৰ টোপনি কাঢ়িব পৰা নাই
অথচ এইটো সঁচা নহয় যে মই শুই আছোঁ
কিম্বা অৱজ্ঞা কৰিছোঁ হৃদয়াবেগে জীপাল কৰা
বিমূৰ্ত সুখৰ প্ৰতিটো ৰমনীয় ক্ষণ
মই শুব পৰা নাই
মাথোঁ নিশ্চল হৈ পৰি আছোঁ।
টোপনিৰ নামত নিচুকাই আছোঁ
চেতনাৰ গভীৰতাত আন্দোলিত
এসাগৰ আবেগৰ জোঁৱাৰ
আৰু শিলাময় উপকূলত খুন্দিয়াই উভটি যোৱা
অগণিত উত্তৰহীন প্ৰশ্ন
তুমি ঠিকেই কৈছিলা
আমাৰ বয়স নাবাঢ়ে
আমি মাথোঁ বাঢ়োঁ বয়সৰ দিশে
যেতিয়াই আমি উদ্দত হাতখন কোঁচাই আনো
জোন, তৰা অথবা প্ৰিয় ফুলপাহৰ পৰা
যেতিয়া ডেও দিয়া ল’ৰালিয়ে
আকাশৰ নাকটি নিছিগে
আৰু শীতলভাৱে সম্ভাষণ জনায়
প্ৰগলভা বসন্তৰ প্ৰলুব্ধকৰ হাঁহিক
তেতিয়াই আমি বতাহত কেৱল উশাহ লওঁ
আৰু জীয়াই থকাৰ অনুশীলনৰ নামান্তৰত
চলি থকাৰ নামেই জীৱন বুলি পতিয়ন যাওঁ
তেতিয়াই  সুখ -অসুখৰ মাজৰ দুৱাৰদলিত
প্ৰাণোচ্ছল সময়ৰ সমস্ত সম্ভাৱনীয়তাক আমি অস্বীকাৰ কৰোঁ
আৰু ৰূপালী চুলিৰ ছাঁয়াত অকাতৰে লুকুৱাই থওঁ
উচ্ছাসহীন কামনাৰ শেঁতা পৰা জোনটো
তুমি ঠিকেই কৈছিলা
আমাৰ বয়স নাবাঢ়ে
কেৱল আমি বাঢ়োঁ বয়সৰ দিশে
য’ত গতিৰ যতিয়ে সাগৰ শুকুৱায়
নদীখন জাহ যায় এচলু পানীৰ মায়াত
আৰু আমি হামৰাও কাঢ়োঁ এজাক বৰষুণৰ বাবে
তুমি কৈছিলা
বৰষুণৰ নিচান কঢ়িয়াই অনা মেঘৰ সমদলটো
মোৰ চোতালতে ৰৈছিল
মইচোন নেদেখিলোঁ
(নে মই নেচালোঁ!)
তুমি ঠিকেই কৈছিলা
আজিকালি মই সহজে একোকে নেদেখোঁ
নেদেখোঁ তোমাৰ মুখৰ জোন সুখৰ হাঁহি
নামহীন বিষণ্নতাত কঁপি উঠা চকুৰ পাহি
নেদেখোঁ তোমাৰ দিবা-নিশাৰ অস্থিৰ উন্মাদনা
কলিজা দহা বুকুৰ সীমাহীন আকুলতা
মই নেদেখোঁ, একোকেই নেদেখোঁ
অথবা দেখিও নেদেখাৰ সহজ অজুহাতত
পোহৰৰ স্বচ্ছতাক অহৰ্ণিশে সন্দেহ কৰোঁ
কাৰণ মই হয়তো ধৰি লৈছোঁ যে
মোৰ চকুত চামনি পৰিছে
যিদৰে মই ভাৱিবলৈ লৈছোঁ যে মোৰ বয়স বাঢ়িছে।
<|endoftext|>
<|startoftext|>>


ধানৰ ভৰত হালি পৰিছে তেওঁৰ মুখৰ মাত
হালি পৰা হেঁপাহে বুৰাই পেলাইছে তেওঁক মোৰ দুচকুৰ পৰা
তেওঁলৈ বাঢ়ি অহা সাঁচতীয়া হেঁপাহৰ দৰে
বাঢ়ি আহিছে শীতৰ এই চেঁচা উৰুঙা নিশাৰ নিঃসংগতা
নিসংগতাৰ অৱগাহনত অদৃশ্য আঁচলেৰে তেওঁ
ধানে ঢাকি ধৰাৰ দৰেই এই যেন ঢাকি ধৰিবহি মোক!
<|endoftext|>
<|startoftext|>>


ধানে ঢাকি ধৰাৰ দৰে অদৃশ্য আঁচলে আহি সাবটি ধৰাৰ পাছত
এজন স্কিৎজ্জ’ফ্ৰেনিক ৰোগীৰ দৰেই পথৰুৱা বাটটোৰে উভতি
অনুসৰণ কৰিছোঁ সেই পদধ্বনি
ধাননিৰ মাজত মোৰ হেৰুওৱা সপোনৰ অৱশিষ্ট বিচাৰি?
<|endoftext|>
<|startoftext|>>


ধানৰ ভৰত হালি পৰিছে তেওঁৰ মুখৰ মাত
হালি পৰা হেঁপাহে বুৰাই পেলাইছে তেওঁক মোৰ দুচকুৰপৰা
চহাই মৈয়াই সিঁচি গাখীৰতী কৰি তোলা তেওঁৰ পথাৰত
তেওঁকে বিচাৰি বাৰে বাৰে ডুব যাওঁ মই
মোৰ ধাননিৰ মাজত মোকে হেৰুৱাই
মোকে বিচাৰি ব্ৰহ্মাণ্ড চলাথ কৰাৰ দৰে?
<|endoftext|>
<|startoftext|>>


বতাহৰ শেষৰটো শব্দ পতাকাত লাগি সৰি পৰিল


নিস্তৰংগ পানীৰ দিগন্তৰে উৰি যায় চৰাই


নিচা লাগিল পানীত


নিচা লাগিল অৰণ্যত


আৰু জুইত


তেতিয়া মাছমৰীয়াবোৰ মাছ হৈ গ’ল


আৰু মই হেতুলুকা চৰাই এটা হৈ পানীৰ আকাশখন ছাঁই হৈ যোৱা চাই ৰ’লোঁ


তুমি মোক এখন হাত দিয়া


চলমান আকাশত মই এটা পাখি হওঁ


তোমাৰ খোজৰ শব্দনে কি


পানী ৰজনজনাই গ’ল


নে হাতৰ সেই জলজ মূদ্ৰা


বতাহৰ শেষৰ শব্দটো সৰি পৰিল


কলপাত নলৰিল


তুমি কি বজালা বাঁহী


হেন্দোলনী তুলি পানী হেঙুলীয়া হ’ল


এটি নিৰ্জন চিঞৰত পৃথিৱী কঁপিল


পানীৰ এই বিশাল স্তব্ধতা ভেদি


স্পন্দন হ’ল ধ্বনিময় নাওঁ


চকুৰ নিৰ্জনতাৰে কেৱল পানী আৰু পানী


ঘূৰি ঘূৰি এটি নৃত্যৰ ভংগীমা


এটি উপমা


নতুন এটি চিত্ৰকল্প


পতাকাত শব্দ লাগি সৰিল


কলপাত নলৰিল
<|endoftext|>
<|startoftext|>>


বাৰিষাৰ


এমুঠি নৈৰ


পানী……


ৰঙা দুৱাৰেদি বৈ আহি


মোৰ


সেউজ দলনিৰ মাটি


চুব খুজিছিল…….


কলিজাত


সুখ দিব পৰাকৈ


উত্তাপ এটা


গালে-মুখে সানি দি তুমি মোক


লাজৰ গান শুনালা


এই বান


প্ৰথম দেখাৰ লাজ


তেজত তোমাৰ


কি হৈছে


আখৈ ফুটিছে!!


অন্ধকাৰত


আঙুলি বুলাইছোঁ


মাত দিয়া


ভায়লিন


এবাৰলে’ আকৌ


ভায়লিন বাদনৰ পানী


ৰঙা দুৱাৰেদি বৈ আহি


শেষবাৰলৈ টোপনি ভাঙিছে


মাজৰাতিৰ বতাহজাকত


ঢাপৰ ঢেঁকীয়াবোৰ


দেৱদাৰু গছৰ ছাঁৰ দৰে হালিছে।


প্ৰেমিক হৈয়ো


অতদিন….


অতদিন….


হে মানৱতা,


কুৰুক্ষেত্ৰতকৈও বিশাল


তোমাৰ পৰিচয়।।
<|endoftext|>
<|startoftext|>>


মলঙি যোৱা দুপৰীয়াটোক


থানথিত লগাই


সুৰুঙাৰে বতাহজাক উৰি গ’ল।


ব্যক্তি স্বাধীনতাক হাঁড়েৰে খুন্দি গুড়ি কৰি


গিলি পেলোৱা নৈশভোজটোৰ


ময়ো আছিলোঁ অভ্যাগত।


চাৎকৈ নুমাই গৈছে পৃথিৱীৰ সমস্ত পোহৰ,


এটা এটাকৈ খহি পৰিছে তৰাবোৰ,


মাথোঁ এজাৰণিখনৰ সোঁমাজত জিলিকি থকা হাঁহিটি
মই নৈৰ সিপাৰৰ পৰাই মনিছোঁ।


মৃত্যুজৰ্জৰ জীৱনটোত মই কেইবাবাৰো মৰিছোঁ


সংসাৰৰ শেহৰ ফুলপাহি ওলমি থকা হাঁহিটো;


কেঞা আঙুলি দুটিৰ সংযোগত অতীত হৈ যোৱা ধ্বংসলীলাবোৰ;


<|endoftext|>
<|startoftext|>>


প্ৰতি বাৰিষাতে ভাবোঁ


ফুলাম ছাতি এটা কিনিম


তোমাক কাষত লৈ ঘূৰিম গাঁৱৰ আলিবাট


ৰটনাই কি কৰিব, আমি ৰ’দ বৰষুণ


ছাতিটো কিনা নহয়


বাৰিষা আহিলেই বাটবোৰ হেৰায়


মাটি বিচাৰি হাহাকাৰ কৰে দুভৰিৰ পতাই


উজাই অহা তোৰ কাপোৰে নহয়


গাঁওখনৰ টোপনি কাঢ়ে উজাই অহা পানীয়ে


ৰটনাৰ চকুবোৰত কৰুণ প্ৰাৰ্থনা


ছাতিটো আজিও কিনা নহ’ল


আজোককাই সাজি যোৱা নাওখনেই আমাৰ সম্বল


কাঠৰ ওলোটা ক’লা ছাতি


ওপঙি ফুৰে চোতালৰ এবুকু পানীত।


<|endoftext|>
<|startoftext|>>


পানীৰ খটখটিৰে
নামি আহে স্বপ্নাচাৰিণী নাৰীবোৰ
ৰিহাৰ ভাঁজ ভাঁজে খচমচাই
তাম্রপত্রৰ অৰ্দ্ধ উন্মিলিত
আখৰবোৰ
যি ঘাটত
কাহানিও থমকি নৰয় দিঠকৰ পানচৈ
পাৰ হৈ যায় সহস্র অশ্বাৰোহীৰ
দুৰ্বিনিত সমদল
কোনেও কাহানিও নমনা বেজীৰ জ্বলা
আউল লগা কথাৰ জোঁট ভাঙি ভাঙি
উজাই আহে
পানীজোনাকৰ চকু
বুকুত শিল বান্ধি বৈ যায় নৈ
সেপ ঢুকি গিলি থয় দুপাৰৰ দুখ
ডঁৰিয়লিৰ জাক লৰিয়লি
তাতেই
শতজনমৰ শাওপাত সহি
বাঢ়ি অহা হাঁফলু মোৰ
হাড়ৰ গুড়িৰে সজা
তোমাৰ মুখ
পানীৰ দুহাতে পলে পলে
পলকতে সাজে ভাঙে
<|endoftext|>
<|startoftext|>>


বেহেলাৰ বুকুত স্বৰ্গৰ ঠিকনা বিচাৰি


উঠে নামে আঙুলিৰ পাহি


জিভাত দুখ-সুখৰ ককটেইল


এপিয়লা সময়।


<|endoftext|>
<|startoftext|>>


পিৰালিত নয়নতৰা আকৌ ফুলিল,


দেহা ধুই নিয়া জোনাকৰ জুৰিৰে


উজাই আহিল এজাক ৰঙা ওঁঠৰ নীলা মাছ।
<|endoftext|>
<|startoftext|>>


মই দাৱনীয়ে মৰা নাই মৰণা
কাঁচি লাগি বলিয়া হ’ল বান৷
গাই নদীৰ ঢৌ লাগি
সৰি পৰিল পিতাইৰ নাঙলৰ মাটি
হাবি এৰি ঘৰ ভাঙি আছেহি বলিয়া হাতী৷
ঘৰলৈ পানী নাই
মুখলৈ মাত
গোটেই পদূলি মূৰত পানীৰ হাট৷
গোটা কৰাই দিবলৈ
বটা চৰাই নাই
কাৰোবাৰ চিটিকাত ভোজ হ’ল তাই৷
কলেৰা, গ্ৰহণীৰ উজানত হেৰাইছে মুখৰ মাত
সজাল ধৰি মৰি যোৱা ভূঁইয়ে কান্দিছে
মাটি আৰু বালিৰ ছাঁত৷
বানে এৰি যোৱা ৰাতিয়ে
এতিয়া নকয় গানৰ ভয়
গাঁওখন কঁপি আছে
চৌপাশে যেন নৈ নৈ………৷


<|endoftext|>
<|startoftext|>>


মোৰ নাছিল,
দ্বাৰকাৰ সিংহাসনত তোমাৰ কাষত বহাৰ ইচ্ছাও
মোৰ নাছিল৷
তুমি যদি সূৰ্য্য, এমুঠি কিৰণ মই
তুমি যদি চন্দ্ৰ, এছাটি জোনাক মই৷
তোমাৰ নামৰ সেন্দূৰ পিন্ধাৰ অলীককল্পনা
মোৰ নাছিল,
ৰাজপ্ৰসাদৰ বাঘজৰী লোৱাৰ হাবিয়াসো
মোৰ নাছিল৷
তুমি যদি ডাৱৰ, এজাক বৰষুণ মই
তুমি যদি বাঁহী, এটি কৰুণ সুৰ মই৷
ৰুক্মিণী অথবা সত্যভমা হোৱাৰ সপোন
মোৰ নাছিল,
তোমাৰ আলিংগনত বিগলিত হোৱাৰ আকাংক্ষাও
মোৰ নাছিল৷
তুমি যদি প্ৰেমিক, একাঁজলি প্ৰেম মই
তুমি যদি অৰণ্য, বনৰীয়া ফুল মই৷
স্বৰ্গৰ পাৰিজাত পোৱাৰ কামনা
মোৰ নাছিল,
তোমাৰ ষোল্লশ গোপীনীক লৈ ঈৰ্ষাও
মোৰ নাছিল৷
তুমি যদি যমুনা, এচলু জলধাৰা মই
তুমি যদি বতাহ, এটি সুগন্ধি মই৷
মই স্বৰ্গীয় প্ৰেমৰ পূজাৰিণী,
মই হৃদয়ৰ তপস্বিনী,
যুগে যুগে তোমাৰ উপাসৃতা মই
তোমাৰ আত্মাৰ সাৰথি মই
মই ৰাধা, মই ৰাধা৷


<|endoftext|>
<|startoftext|>>


তেনেকৈয়ে কা কা কৈ গান শুনাওঁতে
জুঠা মঙহখিনি
শিয়ালে তপককৈ উদৰত বিস্তাৰ কৰে।
মুৰুখমতি কাউৰী
ইমানখিনি হৈ যোৱাৰ পিছতো
প্ৰতি সন্ধিয়া শিয়ালে তাইৰ ঠোঁট চেলেকে,
ময়ূৰৰ পাখি পিন্ধাই
শিয়ালেই মাতি আনে তাইক সবাহলৈ!
ভালক পাই ভালে
কাউৰীক পালে কালে
বৰবাঘৰ মজিয়াত শিয়ালে হোৱা দিলে।
শিয়াল নজহিল, নপমিল
ইজনী সিজনীকৈ বহুকেইজনী কাউৰী হৈ পৰিল অৰ্দ্ধাংগিনী ..
এজনীওঁ নাবাচিল, এজনীওঁ নাবাচে
বিনিময়ত বৰমেলৰ ওখ ঠাইখিনি ।
বৰসবাহলৈ নীলা শিয়ালটোক কুকুৰজাকেই মাতি আনে।
কিজানি কুকুৰমখাও এদিন!
শিয়ালে হ’ব নিদিয়ে , তাৰ ৰঙা কজলা চকুদুটাত এটা কেঁকোৰা বহি থাকে
যিটো বহু পুৰণি সত্য
আগলৈ যোৱাজনক টানি বহুৱাব লাগে!
তথাপিতো শিয়ালৰ কথাত ভুকভুকনিৰে অভিবাদন জনায় কুকুৰবোৰে,
ৰমলিয়াই ৰমলিয়াই কাউৰীবোৰে
গাৰ পাখি এৰে…
যিবোৰ বাঘে শিয়ালটোক এদিন
ওখলৈ তুলি দিছিল সিঁহতেও আজি কুকুৰ হৈ ভুকি থাকে।
বহু বন বগোৱাৰ পিছত শিয়ালটোৱে লাহে লাহে
এখন অৰণ্য পালেহি
বেচেৰী কাউৰীয়েওঁ এৰা নিদিয়ে
যদিও মুখৰ মঙহ কাঢ়ি খায়
তায়ো বেচেৰীয়ে সবাহত ওখ ঠাই পায়।
এদিন তাইয়ো অন্য কাউৰীক চিনি নাপায়
শিয়ালৰ সাহসত
ময়ূৰৰ পাখি মূৰত লগায়।
এদিন হয়তো শিয়ালটো মৰিব
কাউৰীটোৱে অলপ কান্দিব,
দুই এটা কুকুৰে ভুকিব। আৰু অন্য শিয়ালৰ জাকটোৱে তাৰ ওপৰত বমি কৰিব।


<|endoftext|>
<|startoftext|>>


বৰশী টোপাই নাথাকিবি
দ’লনি দৰাত শুনিছনে ঢলপুৱাতে
জপং জংপকৈ পানী ফালি যোৱা…
ৰাতি পুৱাতে চেঁপা চাবলৈ নাযাবি
মাছ খাবলৈ বাঁক বহি থাকে


<|endoftext|>
<|startoftext|>>


বাঁকবোৰ কেঁচা মাছৰ পহৰাদাৰী
নপতা ফুকনৰ দৰে আপোনা আপুনি হয়
মাছ ৰখি ৰখি সিহঁতি চাই থাকে
মানুহবোৰে পাহৰি ভুল কৰে
কণদেউ খালৰ বাঁকটো নাথাকিলেও
দলনিডৰাৰ জপং জপং শব্দবোৰ নাথাকিলেও
কেঁচা মাছৰ তেজ খাবলৈ বাঁকবোৰ আছে


<|endoftext|>
<|startoftext|>>


বৰ-বৰ বাঁক সৰু-সৰু বাঁক
কেঁচা মাছৰ তেজ পালে খাবই
বিলখনত মাছবোৰ সাৰি থাকে
মানুহবোৰ চাই ৰং মনে টোপনি যায়
চোপ লৈ চাই থকা বাঁকে সময়লৈ ৰৈ থাকে
মানুহবোৰ নিঃপালি দিওতেই
বাঁকে দহি নিয়ে সাৰে থকা মাছবোৰ
খলখলাই থকা বিলখনত এদিন মাছবোৰ নোহোৱা হয়


<|endoftext|>
<|startoftext|>>


খেনোৱে কয় বিলখনত কালিকা আছে
কোনোৱে কয় জল দেৱতাৰ শাও পাত থাকে
মাছ খাই নোদোকা হোৱা বাঁকে কথাবোৰ শুনি
বিলৰ পাৰত দাঁত নিকটাই বহি থাকে
মানুহবোৰে পাহৰি যায় বাকবোৰ যে এতিয়াও আছে৷ ৷


<|endoftext|>
<|startoftext|>>


তেনেকৈয়ে কা কা কৈ গান শুনাওঁতে
জুঠা মঙহখিনি
শিয়ালে তপককৈ উদৰত বিস্তাৰ কৰে।
মুৰুখমতি কাউৰী
ইমানখিনি হৈ যোৱাৰ পিছতো
প্ৰতি সন্ধিয়া শিয়ালে তাইৰ ঠোঁট চেলেকে,
ময়ূৰৰ পাখি পিন্ধাই
শিয়ালেই মাতি আনে তাইক সবাহলৈ!
ভালক পাই ভালে
কাউৰীক পালে কালে
বৰবাঘৰ মজিয়াত শিয়ালে হোৱা দিলে।
শিয়াল নজহিল, নপমিল
ইজনী সিজনীকৈ বহুকেইজনী কাউৰী হৈ পৰিল অৰ্দ্ধাংগিনী ..
এজনীওঁ নাবাচিল, এজনীওঁ নাবাচে
বিনিময়ত বৰমেলৰ ওখ ঠাইখিনি ।
বৰসবাহলৈ নীলা শিয়ালটোক কুকুৰজাকেই মাতি আনে।
কিজানি কুকুৰমখাও এদিন!
শিয়ালে হ’ব নিদিয়ে , তাৰ ৰঙা কজলা চকুদুটাত এটা কেঁকোৰা বহি থাকে
যিটো বহু পুৰণি সত্য
আগলৈ যোৱাজনক টানি বহুৱাব লাগে!
তথাপিতো শিয়ালৰ কথাত ভুকভুকনিৰে অভিবাদন জনায় কুকুৰবোৰে,
ৰমলিয়াই ৰমলিয়াই কাউৰীবোৰে
গাৰ পাখি এৰে…
যিবোৰ বাঘে শিয়ালটোক এদিন
ওখলৈ তুলি দিছিল সিঁহতেও আজি কুকুৰ হৈ ভুকি থাকে।
বহু বন বগোৱাৰ পিছত শিয়ালটোৱে লাহে লাহে
এখন অৰণ্য পালেহি
বেচেৰী কাউৰীয়েওঁ এৰা নিদিয়ে
যদিও মুখৰ মঙহ কাঢ়ি খায়
তায়ো বেচেৰীয়ে সবাহত ওখ ঠাই পায়।
এদিন তাইয়ো অন্য কাউৰীক চিনি নাপায়
শিয়ালৰ সাহসত
ময়ূৰৰ পাখি মূৰত লগায়।
এদিন হয়তো শিয়ালটো মৰিব
কাউৰীটোৱে অলপ কান্দিব,
দুই এটা কুকুৰে ভুকিব। আৰু অন্য শিয়ালৰ জাকটোৱে তাৰ ওপৰত বমি কৰিব।


<|endoftext|>
<|startoftext|>>


কণদেউৰ খালত কাণি-মুনি গধূলিলৈকে
বৰশী টোপাই নাথাকিবি
দ’লনি দৰাত শুনিছনে ঢলপুৱাতে
জপং জংপকৈ পানী ফালি যোৱা…
ৰাতি পুৱাতে চেঁপা চাবলৈ নাযাবি
মাছ খাবলৈ বাঁক বহি থাকে
<|endoftext|>
<|startoftext|>>


বাঁকবোৰ কেঁচা মাছৰ পহৰাদাৰী
নপতা ফুকনৰ দৰে আপোনা আপুনি হয়
মাছ ৰখি ৰখি সিহঁতি চাই থাকে
মানুহবোৰে পাহৰি ভুল কৰে
কণদেউ খালৰ বাঁকটো নাথাকিলেও
দলনিডৰাৰ জপং জপং শব্দবোৰ নাথাকিলেও
কেঁচা মাছৰ তেজ খাবলৈ বাঁকবোৰ আছে


<|endoftext|>
<|startoftext|>>


বৰ-বৰ বাঁক সৰু-সৰু বাঁক
কেঁচা মাছৰ তেজ পালে খাবই
বিলখনত মাছবোৰ সাৰি থাকে
মানুহবোৰ চাই ৰং মনে টোপনি যায়
চোপ লৈ চাই থকা বাঁকে সময়লৈ ৰৈ থাকে
মানুহবোৰ নিঃপালি দিওতেই
বাঁকে দহি নিয়ে সাৰে থকা মাছবোৰ
খলখলাই থকা বিলখনত এদিন মাছবোৰ নোহোৱা হয়
<|endoftext|>
<|startoftext|>>


খেনোৱে কয় বিলখনত কালিকা আছে
কোনোৱে কয় জল দেৱতাৰ শাও পাত থাকে
মাছ খাই নোদোকা হোৱা বাঁকে কথাবোৰ শুনি
বিলৰ পাৰত দাঁত নিকটাই বহি থাকে
মানুহবোৰে পাহৰি যায় বাকবোৰ যে এতিয়াও আছে৷ ৷


<|endoftext|>
<|startoftext|>>


বতাহজাক গধুৰ হৈ বলিছে
নামনিৰ পৰা ফিল’বাৰীলৈ
থৰলগা বৰষুণত জুৰুলি জুপুৰি কৈ তিতিছে
এজাক ৰং লগা মানুহ
কিৰণ ৰঙৰ জ্যোতিত কেনেকৈ লাগিল
ইমানবোৰ ক’লা ৰং!!
শুনিছানে গছ পাতৰ টুপুৰ টুপুৰ উচুপনি
দেখিছানে লুইতখন থমকি ৰোৱা
কালিলৈকে হৃদয়ত গুঞ্জৰি থকা মৰমবোৰ
অন্তহীন হেঁপাহবোৰ আজি নিমাত নিতাল
কিৰণ তুলিকাৰে মূৰ্তমান হৈছিল
সেই যে আজলী হিয়াৰ পাখিলাহি সপোন
এতিয়া স্তব্ধ হ’ল ডেও দিয়া নাচোন
দুটি এমাডিমাৰ আলফুল খিলখিল
খিক্ খিক্ হাঁহিবোৰ
কাৰ বুকুত শুইছে
খবৰ লৈছানে কিৰণ?
কোন হিংসুকীৰ জতুগৃহত
কাললৈ নিশ্চুপ কেঁচা কলিজাৰ গান
এয়া হিয়াশেল নে পাশুপাত
যি কামুৰি খাই কেঁচা কলিজাৰ দুই অলিন্দ
শুই থাকিলেও তুমি
হেঙুল হাইতালৰ লাগিছে ৰং
তোমাৰ সৃষ্টিৰ প্ৰতিপল অনুপল৷


<|endoftext|>
<|startoftext|>>


জীৱন অপূৰণ অংক


তথাপি সপোনৰ পূৰণ-হৰণ কৰি কৰি
ভাগৰি নপৰা
মই এটা কেলকুলেটৰ


অংকৰ বিধিবোৰ বৰ দুৰূহ
মই কিন্তু অনায়াসে কৰি দিব পাৰোঁ
ভোগৰ যোগ
বিয়োগে বিয়োগে পূৰণ কৰিও
অদৃশ্যতে কৰি দিওঁ যোগ
বিনিময়ত সাঁচি থওঁ
তোমাৰ হাঁহিটো গুপুতে


অংকই দখল কৰিছে
মোৰ বুকুৰ কোষবোৰ
মোৰ তীক্ষ্ণ মেধাৰ বাবে
তুমি মোৰ ধূলি গুচাই
পিন্ধাই দিছা আৱৰণ
অথচ আজিও অস্পৃশ্য মোৰ সেউজীয়া তলি


কেতিয়াবা ভাইৰাচৰ আক্ৰমণত
অচল হৈ পৰে মোৰ প্ৰাত্যহিকতা
মোৰ ওপৰত তোমাৰ সন্দেহ হয়
আৰু তুৰন্তে পঠিয়াই দিয়া
যন্ত্ৰকুশলীজনৰ ওচৰলৈ
য’ত থাকে আৰু কিছুমান অচল কেলকুলেটৰ
প্ৰিয়জনক নেদেখাৰ উদাস আকূতিৰে


পেঁচকচৰ আসুৰিক চিকিৎসা চলে
আমাৰ ওপৰত
নিষ্ক্ৰিয়বোৰ আৰু আগৰ ঠাইলৈ উভতি নাযায়
ধূলিক সাবটি লৈ হৈ পৰে আবৰ্জনা


আছেনে তোমাৰো গেৰেকনি
মোৰ অন্তিম অংকৰ ঠাই?


<|endoftext|>
<|startoftext|>>


সোণোৱালী প্ৰতি পল
বালিচাপৰিৰ ৰূপালী চিক্ মিকণি
ঝক্ ঝক্ ৰেলগাড়ীৰ উকিত
এখন্তেক অমনোযোগিতাৰ ছেগতে
দো খায় দুষ্ট বৰশীৰ পুং
কিমান যে দুষ্ট মাছবোৰ৷
শৈশৱ, এক সঞ্চিত সোঁৱৰণি
যিয়ে কঢ়িয়াই আনে
পোহৰ৷
ছন্দ৷
ধেমালি আব্দাৰ অনুশাসনৰ
মিশ্ৰিত সমাহাৰ৷
ঘ্ৰাণ আৰু গুঞ্জন মানেই পুৱা
সোৱাদ লওঁ প্ৰোজ্জ্বল দুপৰীয়া
আমনি এটাই –
বছৰেকৰ দুটা পৰীক্ষা৷


<|endoftext|>
<|startoftext|>>


শৈশৱৰ কেকুঁৰিত জীৱনৰ অংক
সময় মানে ঘড়ীৰ কাঁটাৰ কছৰৎ
ঘণ্টা মিনিট ছেকেণ্ড
চিকুণ টোপনিক পেংলাই কৰি
বাজি উঠে ক্ৰিং ক্ৰং৷
সাফল্যৰ হাতবাউলি
স্কুলত ষ্টেডিয়ামত চুইমিং পুলত
অথবা গীটাৰ ক্লাছত৷
বিচাৰি ফুৰোঁ কাক ক’ত?
নিয়মানুৱৰ্তিতাত আৱদ্ধ অৱসৰ বিনোদন
দুষ্টালিৰ ধৃষ্টতা নাই৷
যেন একুৰিয়ামত আৱদ্ধ মাছ
সীমাবদ্ধ সপোন চৌখিন গৰাকীৰ৷
মা-দেউতাৰ বুজনি নামক শব্দবোৰ,
শৈশৱ৷
প্ৰতিযোগিতা৷
ধ্বনিত হয়,
উত্তাল প্ৰতিযোগিতা
বন্ধুত্বক মোহাৰি যোৱা প্ৰতিযোগিতা৷
অনুভৱ মচি দিয়া প্ৰতিযোগিতা৷
জোলোঙাখন গধুৰ৷
বিষ এটি উজাই আহে
ঠিক গলধনৰ পৰা চকুলৈ
ঠিক কান্ধৰ পৰা বুকুলৈ৷
আশা কৰ মই জগত জিনিম
যুঁজৰ প্ৰস্তুতিতে চোন ভাগৰুৱা মই৷


<|endoftext|>
<|startoftext|>>


ৰাতিৰ অন্ধ প্ৰেমিক এন্ধাৰক
আজি মই কৰঙাৰ কৰঙীয়া কটাৰীৰে
ৰেপিমেই ৰেপিম


মায়া-মঞ্চৰ পটকাপোৰ মোকলাই
আজি মই মাতিমেই মাতিম
জ্বলি জিলিকি থকা
নীলাচলৰ নিৰ্যাতিত নক্ষত্ৰক


নিচা খাই বাউল হোৱা বতাহে যদি
শিলত মূৰ আফালিয়াই মৰে
যদি পাতৰ আঁৰত লুকাই
নিবিনাই কৰুণ কেতেকীয়ে
আজি মই এন্ধাৰৰএঙেৰুৱা তেজেৰে
পখালিমেই পখালিম
ৰাতিৰ ছায়াহীন কায়া


এন্ধাৰক ৰেপি ৰেপি
আজি মই নগৰত জগৰ লগাম
চুক্তিপত্ৰ চিৰাচিৰ কৰি
ৰাতিক দিম মুক্তি


নীলাচলৰ নক্ষত্ৰক সাক্ষী থৈ
ৰাতিৰ ওচৰত ৰাখিম মোৰ
অব্যৰ্থ অংগীকাৰ
যে মই বধিমেই বধিম
বুদ্ধৰূপী বাঘ…


<|endoftext|>
<|startoftext|>>


নিথৰ মেঘডৰালৈ আগচোতালত বহি চাই আছে তাই৷
তাইৰো চকুত নিথৰ দুটুকুৰা মেঘ৷
গলিছে৷
ভিতৰত মেঘমল্লাৰ
জিৰ জিৰ জিৰ জিৰ


<|endoftext|>
<|startoftext|>>


বানত হাহাকাৰ ছাগলী পোৱালিবোৰৰ
ডাকচাপৰিৰ কনেং, কেনে আছ তই?
ঐনিতমৰ সুৰত জ্বলিছেনে চাঙত শুকান মাছ
এল পি স্কুলৰ পৰা ভাঁহি আহিছেনে দুপৰীয়া নেওতাৰ চিঞৰ
আহিছেনে ভোট বেপাৰী
তহঁতৰ চাঙত কটাবলৈ এৰাতি লঘোণ
কেনে আছ কনেঙ?
মোৰ বুকুতো বাঢ়িছে তোৰ চকুৰ মেঘৰ পৰা বাঢ়ি অহা এখনি লুইত৷


<|endoftext|>
<|startoftext|>>


বুকু লুইতৰ
বতাহত হালি জালি
প্ৰাণৰ ঘাট
ধৱল মেঘেৰে
নাৱৰীয়াৰ নাও
জীৱনৰ বাট
শেষ হাঁহিটি
হেঙুলী ৰ’দৰ ঢৌ
বৰ্ণিল আভাত
অফুট মাতৰ
সন্ধ্যা লগন মায়া
নিশাৰ বাট


<|endoftext|>
<|startoftext|>>


মৃতকৰ কথা নাভাবি শ্মশান ৰখীয়াটোৱে


জুই দি যায় চিতাত
জুই আৰু ধোঁৱাত বুৰি থাকে গাঁওখন
মৃত সন্তানটো সাৱটি তিৰোতাজনী
মৃত্যুৰ ছাঁ গছকি গুচি যোৱাজন
উভতি নাহে
মাত হেৰুওৱা মানুহবোৰ ঘৰাঘৰি হোৱাৰ পিছত
উক দিয়া বিষটো লৈ বহি থাকে বৃদ্ধজন
পিৰালিৰ টিপ চাকিটোত জাহ যায় ছগা
কাতিৰ কুঁৱলীত দীঘল হৈ আহে ৰাতিটো
বৈ থাকে জিলীৰ এটা অনুচ্চ স্বৰ
হাবিৰ মাজৰ পৰা শিয়ালৰ হোৱা


<|endoftext|>
<|startoftext|>>


বান৷
ৰঞ্জন বৰ্মন


গান গোৱা চৰাইজাক এতিয়া মৌন
ভগা ডেউকাত ওলমি আছে নিথৰ সময়
বীণাৰ তাঁৰ ছিঙি
বৈ গৈছে নদী
মানুহবোৰে
দু-আঁঠুত মুখ গুজি
বহি আছে বালিৰ উপত্যকাত
তাত এখন গাঁও আছিল
চৰাইৰ কোলাহলত ৰাতি পুৱাইছিল।


<|endoftext|>
<|startoftext|>>


এদিন,
ক’লা গোমা আকাশখনত মেঘে গৰজিলে
গছৰ ডালৰ পৰা চৰাইজাক আঁতৰি গ’ল
সিহঁতে লগত লৈ গ’ল মোৰ মনটোও
তাৰপিছত, বিষণ্ণ সন্ধিয়াটো আৰু মই
আৰু ক্ৰমশঃ আন্ধাৰত ডুব যোৱা এটা আবেলি…!


<|endoftext|>
<|startoftext|>>


সেইদিনাই কিছুপৰ পিচত,
হঠাত মন চঞ্চল কৰি কিছুমান শব্দৰ আগমন
আস ! এয়াচোন বাৰিষাৰ প্ৰথমজাক বৰষুণ
চিপ্ চিপ্ চিপ্ চিপ্
বিষণ্ণতাবোৰ ক্ৰমশঃ আঁতৰি গ’ল
ৰোমান্তিকতাবোৰ ক্ৰমাৎ জীপাল হৈ উঠিল
দুহাত মেলি তিতিলোঁ হেঁপাহ পলুৱাই……
মই ক্ৰমান্বয়ে মোৰেই মাজতে ডুব গ’লোঁ
প্ৰেমবোৰো উঠলি উঠিল….
আৰু মোৰ প্ৰেমিক মনটোৱেও সাৰ পালে
আৰু এতিয়া যে,
কচুপাতৰ ছাতিৰ তলত মোৰ আলফুলীয়া মনটো
তোমাৰ স’তে…….


<|endoftext|>
<|startoftext|>>


সুন্দৰ জীৱনৰ সুন্দৰ মূহুৰ্তবোৰ
কিয় বাৰু তোমাৰ অবিহনে
ইমান নিৰৱ ?
অস্ত আকাশৰ বেলিৰ ৰং
কিয় বাৰু হেঙুলীয়া ?
যান্ত্ৰিকতাৰ ৰঙেৰে ৰঙীন
এই সুৰাজগতৰ প্ৰতি
মাদকতা মোৰ নাই৷
মোৰ মাদকতা
ডাৱৰত,
জোনাকত,
আৰু জোনাকৰ ৰূপালী পোহৰত,
জিলিকি ৰোৱা গভীৰ আন্ধাৰ নিশাত ৷
প্ৰতি পল কিয় বাৰু মনত পৰে
সেই মধুৰ স্মৃতি ?
নোপোৱাৰ বেদনা
আৰু পাই হেৰুৱাৰ বেদনা ৷
হয়তো এয়াই জীৱন
আপোনজনক হেৰুৱাৰ আন এক নাম৷৷


<|endoftext|>
<|startoftext|>>


গ্ৰীষ্মৰ বিমৰ্ষ তাপত
অতিষ্ঠ প্ৰকৃতিয়ে
সপোন দেখে
নামি অহা এছাটি নিশ্চিত
বতাহৰ মৃদু কম্পন
নিদাঘ স্থিতিয়ে
অৱস্থিতিৰ ৰূপ লৈ
বাউল কৰে
বেদনাৰে সংপৃক্ত
কাৰোবাৰ নিঃসঙ্গতাক
সেউজীয়া বাসনাত
আৰক্ত বিলাসী স্বপ্ন
অহা হলে বৰষি
এজাক বৰষা
জীৱন মৰুত
বিস্ফোৰিত আকাঙ্খাবোৰ
নিঃসৰিত হয়
বন্ধ কোঠাৰ
নিষেধ ফাঁকেৰে
তেতিয়া মনৰ দিগন্তত
ওলমি ৰয়
এজাক বৰষুণৰ টোপাল ।


<|endoftext|>
<|startoftext|>>


দশৰথৰ পুত্ৰবধু
লক্ষ্মণৰ পৰিণীতা
মই উৰ্মিলা।


মোৰ বাবে অপেক্ষা এক শিল্প ।
চৈধ্যটা বসন্তৰ উন্মাদনা গৰকি
চৈধ্যটা শুষ্ক বৰ্ষা
হিমসনা গ্ৰীষ্ম নেওচি
মোৰ পুনৰ্জ্জন্ম ।


চৈধ্যটা শীতে মোহাৰি যোৱা জঠৰ যৌৱন মোৰ
বা-মাৰলি কুৰুকি যোৱা দেহত বন্যাৰ গেদ পৰি
নতুন জঁকাৰ জন্ম ,
মনৰ আউল বাউল চিন্তাৰে
গঢ় লয় যাৰ দেহৰ ভূগোল ।
লোতকেৰে নিমজ হোৱা
তিক্ত সত্তাৰ পাষাণ মানবী।
মই উৰ্মিলা ।
চিৰ উপেক্ষিতা উৰ্মিলা।


মোৰ কলিজাৰ ৰস শুহি
ফাগুনৰঙী হয় ঋতু
ঋতুমতী হয় ধৰা।
উভতনি সোঁতত বৈ অহা নৈখন
শত উজাগৰী নিশাৰ স্বপ্নবিলাস।
দিঠক মাথো চৈধ্যটা ফাগুনে ঘন কলা চুলিটাৰিত সানি যোৱা ৰূপালী আবিৰ ।
স্বামী মহান হ’ব ভাতৃভক্ত হৈ
জিলিকিব ইতিহাসত নাম।
মহান হোৱাৰ বাসনাত অসন্তুলিত সম্বন্ধ
ক্ষয়প্ৰাপ্ত নাৰীত্বৰ মান।


<|endoftext|>
<|startoftext|>>


বসন্তৰ গান শেষ হ’ল
কুলিজনীয়েও মঞ্চ এৰি গ’ল
সাজি কাচি
এইবাৰ উঠিল বৰ্ষাজনী
মেঘমল্লাৰ সুৰ তাল লৈ।
ডাৱৰবোৰ চঞ্চল হ’ল
ময়ূৰীজনীও গাভৰু হ’ল
বৰ্ষাৰ প্ৰেমৰ ৰাগীত
দেওৰাজ হাঁহটো
ক’ৰবালৈ উৰি গুছি গ’ল।
নদীখনৰ মাতলামিত
পথাৰখন গৰ্ভৱতী হ’ল
নদাইহঁ‌তৰ দুচকুত
সপোন এজাক আহি ওলমি ৰ’ল।
পুখুৰীটোৰ বুকুখন বহল হ’ল
পুঠি খলিহনা কেইটাৰ
সংসাৰখন সুদৃঢ় হ’ল
ভেকুলীটোৱেও বিয়াখন পাতোঁ বুলি
গাঁ‌তৰ পৰা বাহিৰ হ’ল।
বালিমাহীজনীয়ে তাইৰ
এধানমান দেহাটি চোতালত পেলাই
তোমাৰ কথাকে সোঁৱৰাই গ’ল
ঘৰ এৰি যোৱা তোমাৰ জানা
আজি এবছৰেই হ’বৰ হ’ল।


<|endoftext|>
<|startoftext|>>


আই অ’ তই বেজাৰ নকৰিবি
মই তোক এৰি আহিলোঁ আই..
মই যে নিৰুপায় !
তই চিঠিখন পঢ়ালৈ মই বিলীন হৈ যাম মহাকাশত ….
হয়তো পুলিচ আহিব আম জোপাৰ তললৈ, কোনোবাই কাটি দিব ৰচীডাল
আৰু তোৰ মূৰত হয়তো কোনোৱে
তেল- পানী দিব…
সান্ত্বনা দিব তোক –
” আওমৰণে মৰাৰ সঁচ ,
এইবোৰৰ বাবে নো কান্দেনে?
বুঢ়ী মাকজনীৰ কথা এবাৰ নাভাবিলে !”
আই , তইতো জান’ই মই যে নিৰুপায় !
তোক সময়ৰ হাতত গতালোঁ ,
কুশলে থাকিবি ..মই তোৰ ছাঁটো হৈ তোৰ কাষতে থাকিম ; সংগোপনে ;
আনে গম নোপোৱাকৈ ।
মাথো মোৰ শৰীৰটো দাহ কৰিবি আই
মানুহৰ কথা নুশুনিবি ।
ডাক্তৰলৈ ভয় লাগে ..
পোষ্টমৰ্টেমৰ নামত সিহঁতে মানুহবোৰ
টুকুৰা টুকুৰ কৰে ..
সিহঁত শ কটা মানুহ ; হৃদয়হীন ।।
আই অ’ ৰমেশ কাইৰ দোকানৰ পৰা
ৰচীডাল মইয়েই কিনি আনিছিলোঁ
পিয়নচৰা ছাগলী পোৱালীটো
বান্ধিম বুলি ।
বিধিৰ বিপাক চাচোন আই ..
সেই ৰচীডালৰ হাততেই মোৰ প্ৰাণ যায় ।
হ’ব দে আই ; মই গুচি গ’লে
তই এদিনহে কান্দিবি..
নহ’লে যে তই ওৰেটো জীৱন লাঞ্ছনাকেই সহিবি ।।
সমাজে তোক লেই লেই , চেই চেই কৰিলে মইনো কোন সতে জীয়াই থাকিম আই !
তই যে মোৰ কলিজাৰ আই
তোৰ বাদে মোৰ কোনোৱেই নাই ।
সিদিনা হাটৰ পৰা সন্ধিয়া ওভটাৰ পথত উদণ্ডকেইটাই মোৰ দেহাটো চুৱা কৰি যায় ….
চিঞৰো বুলিও মোৰ মাতটো
ৰৈ ৰৈ যায় ….
আই অ’ মোৰ বুকুখন বৰকৈ বিষায় ।
বচাবলৈ যে মোৰ ভাই ককাই
কোনো নাই ।
আঙুলিৰ মূৰত দিন গণি গণি
তোৰ চকু কোটৰত সোমায় ..
মোৰো পেটতে হাত ভৰি লুকাই ;
ভাগ্যে কথাটো কোনেও ভূ পোৱা নাই ।
আই ; মালতী বুঢ়ীৰ পৰা তই আনি দিয়া ঔষধ পালিয়েও একো কামেই
কৰা নাই।
মালতী বুঢ়ীৰ ফটা মুখ ;
কথাবোৰ গাঁৱত ৰজনজনাই …
সূৰ্যৰ মুখত সোপা দিবলৈ
আমাৰ দেখোন এসোপা
টকা পইচা ও নাই….
কি সতেৰেনো জীয়াই থাকোঁ মই আই !
দুখ নকৰিবি আই ….
অহা জনমত পুৰুষ হৈ জনম ল’ম
তোৰ গৰ্ভতে এধানি ঠাই দিবিনে আই ?
এই জনমলৈ চিৰবিদায় ।।


<|endoftext|>
<|startoftext|>>


বৰ্ষাৰ স্নেহাসিক্ত স্পৰ্শত………..
সুপ্ত হৈ থকা জীপাল সপোন এটাই
প্ৰাণ পাই শিপালে মাটিৰ বুকুত
গছে গছে আজি সুখৰ বতৰা……
অন্তঃসত্বা হ’ল
ভড়ালত ওলোমাই থোৱা সপোন এটা
আঘোণলে বাট চোৱাহে কথা


<|endoftext|>
<|startoftext|>>


বোকাৰ গোন্ধে মোক মতলীয়া কৰে
বাৰিষাৰ বৰষুণে যেতিয়া তোমাক কোমল কৰে
গোহালিত ওলমি আছে মোৰ কঁঠাল কাঠৰ হাল
এইবাৰ বাৰিষাত তহঁতৰ চবকা নধৰিলেই ভাল ।


তৰামাই অ’ কোমল চাউলখিনি তিয়াই থ’
টকৌপাতৰ জাপিটোও বাৰান্দাতে থওঁগৈ ৰহ্ ।
কুকুৰাই ডাক দিব
আজি মেঘে বৰষিব


নৈ পাৰৰ মাটিখিনি বোকা কৰিম গৈ
কোমল চাউলৰ জলপান দিবি
চেঁচা কলহৰ পানী ঢালিবি
ৰ’দ পাই ৰাঙলী তোৰ মুখখনি চাই
ভাগৰ গুচাম গৈ
কেঁচা বোকাৰ আমোলমোলত
বাপ্পেকে গোটেইডৰাকে চহামগৈ ।


<|endoftext|>
<|startoftext|>>


তেওঁ আছিল এচাটি সুগন্ধি বতাহ
যি আঁতৰি যোৱাৰ লগে লগে
সিক্ততা আহিল, নিয়ৰৰ টোপালৰ
দুচকুত থিতাপি ল’লে প্ৰতীক্ষাই৷
ফুলৰ ঋতুৱেনো কি জানে কেতিয়ালৈকে
কাঁইটৰ কোলাত বহি
এপাহ এপাহকৈ উৱঁলি যাব লাগিব৷
সুবাসৰ সেই চিনাকি চিনাকি বা চাটি
কেতিয়াও আৰু উভটি নাহে৷
গৰম বতাহে আগজাননী লৈ আহিছে মৰু-প্ৰবাহৰ
ৰ’দৰ তাপত দহিবলৈ আছে দিন
আকৌ বৰ্ষা নহালৈকে৷


<|endoftext|>
<|startoftext|>>


বৰষুণজাকে তাইক বৰ বেয়াকৈ চুই যায়
দূৰৈৰ গলহেকাৰিটোৱেও প্ৰেমৰ নিজৰা গলায়,
জোনবাইও আজি মাকৰ ঘৰলৈ বিহু খাবলৈ যায়
বানে গৰকা, শাওণে গচকা পথাৰ খনত
তাই সৃষ্টিৰ কঁঠীয়া সিঁচি যায় ।


<|endoftext|>
<|startoftext|>>


হৃদয়ৰ গভীৰতাত যেতিয়া ভালপোৱাবোৰে গৰ্ভধাৰণ কৰে
আঙুলিৰ গাঁঠিত তাই একুট দুকুট কৈ গণে।
সময় বতাহৰ লগত আহে আৰু যায়
ঘণ্টাৰ মূৰত মাথো জোনাকগলা বৰষুণ জাক
সিহঁতৰ ওচৰৰ পৰা আঁতৰি যায় ।


<|endoftext|>
<|startoftext|>>


ভ্ৰূণৰ পৰা সি ভূমিষ্ঠ হ’ল
অযুত সপোনবোৰ বুকুত বান্ধি
ভেকুলীজনী আজি মাক হ’ল
ঢোৰা টো তাৰ পিছে পিছে ঘূৰে
তাই তাক বুকুতে লৈ ফুৰে
নাখাই খুৱায়, নুশুই শুৱায়
তাৰ সকলো সপোনবোৰ যে তাইৰ ৷


<|endoftext|>
<|startoftext|>>


লালুকীটো কেতিয়াবাই এটা পূৰ্ণ ভেকুলী হ’ল
ভেকুলীজনীৰ মনত কিন্তু সি লালুকী হৈয়ে ৰ’ল
লালুকীটোৰ আজি বিয়া
ৰভাতল খদমদম, চাৰিওফালে আপ্যায়ন
মাকে তাক বেই তললৈ নিছে
নোৱাইছে ধোৱাইছে,
বৰযাত্ৰী কৰি সাঁজোনে কাঁচোনে পঠাইছে
ভেকুলীজনীৰ কোনোবাখিনিত দুখ
আজি তাইৰ বোৱাৰী আহিব
তাৰ মৰমবোৰ দুভাগ হ’ব !


<|endoftext|>
<|startoftext|>>


ভেকুলীজনী আজি ৰুগীয়া
অকলশৰীয়া
ল’ৰা-বোৱাৰী আঁতৰত থাকে
নাতিটোৰো বহু দিন মুখ নেদেখে ।।


<|endoftext|>
<|startoftext|>>


গেলা গৰমৰ পৰা গা জুৰাবলৈ
গাঁৱলীয়াৰ বাবে গেলা পুখুৰী
চহৰৰ চহকীসকলে বিলাসী ৰিজর্টত
লয় আৰামৰ আৱেশ নাইবা স্পা
যৌৱনৰ জ্বালা শাঁত কৰিবলৈ
পুৰুষে পইচাৰে ভাৰা কৰে
একোজনী বেশ্যা
মাংস খাই পোহনীয়া কুকুৰক
হাড় দলিয়াই দিয়াৰ দৰে
মঙহৰ বজাৰৰ লম্পটবোৰে
তৃপ্তিৰ উগাৰ তুলি
ছটিয়াই বেশ্যাবৃত্তিক মহীয়ান কৰি
লিখা একো একোটি কবিতা
তেনেকৈয়ে নমাব খোজে
নিজৰ কৃতকর্মৰ লাজৰ ভাৰ
আজিলৈকে কোনো পুৰুষে
কোনো গভাইত বেশ্যাক
মৰমেৰে লৈছেনে আঁকোৱালি
দিছেনে সাহেৰে পত্নীৰ সন্মান
শত সহস্রবাৰ ক্ষতবিক্ষত যোনীৰে
লালসাৰ তৃপ্তি লভা
উপভোক্তা পুৰুষৰ পত্নী
কিন্তু হব লাগিব অক্ষতযোনী
বিয়াৰ নিশাৰ বগা চাদৰ
পাছদিনা সমজুৱাৰ আগত
সগৌৰৱে গুচাবলে
বিয়া কৰাব নোৱাৰে বাৰু
ভনী বুলি কোনো বেশ্যাক
কোনো পুৰুষে বান্ধিছেনে ৰাখী
আই বুলি কোনো বিগতযৌৱনা বেশ্যাৰ
কোনোবাই ললেনে ভৰণপোষণৰ ভাৰ
কাব্য-কাহিনীৰে বেশ্যাৰ গুণগান গোৱা
মহান পুৰুষে কেতিয়াও নকৰে আন্দোলু
বেশ্যাবৃত্তিৰ অৱসানৰ বাবে
হাড়কটা গলি সোনাগাছি বোৰ আছে বাবেই
ঘৰবোৰ ঘৰ হৈ আছে
সংসাৰবোৰ সংসাৰ ৰূপে টিকিছে
সমাজবোৰ আছে নিকা ভাৱমূর্তি লৈ
যেতিয়ালৈকে সম্পর্ক বেহা-বেপাৰৰ
টকা-পইছাৰ লেনদেনৰ
প্রয়োজনৰ আদান-প্রদানৰ
একো ক্ষোভ নাই
কিন্তু সহিব নোৱাৰি
নির্লজ্জ কামনাসিদ্ধিৰ আয়োজনক
মিঠা কথাৰ কবিতাৰ ফেঁহুজালিৰে
আদিম প্রবৃত্তিক ঢকাৰ সুচতুৰ প্রয়াসক
যি চাতুৰী নাই আমাৰ
খুলাখুলি বেশ্যাবৃত্তিত
টকা ললোঁ – পেট পুহিম
ক্ষন্তেকৰ আসঙ্গ দিলোঁ – বিনিময়ত বেহাৰ নিয়মমতে
ভণ্ড কবিতাৰ ফাকুৱা – অগ্রাহ্য কৰিম প্রাণপনে৷


<|endoftext|>
<|startoftext|>>


তাই নিৰ্ভীক আছিল…
এডৰা ধুমুহা নেওচি যোৱা
দূবৰিৰ নিচিনা,
এটি অতীত ইতিহাস ভেদি যোৱা
দুৰ্ভেদ্য পলবোৰ ভাঙিবলে…।
অন্বেষা আছিল অসীমৰ …
ঢিমিক ঢামাক জ্যোতিৰ শিপা মেলি
সুখ সান্নিধ্য বিচাৰি যোৱা
যি এটি এন্ধাৰ ফলা জোনাকী পৰুৱা…,
যাৰ ৰক্তাক্ত কলিজাৰ কোঁহবোৰত
জীয়াব দিছিল তাইৰ আশাৰ গঁজালিকণ
আৰু মানস নাটৰ নায়কজনক …।


<|endoftext|>
<|startoftext|>>


কিছুমান হেৰুওৱা সপোনৰ পম খেদি অহা
বৰষুণজাকে আকৌ তিতিবলৈ উন্মাদ কৰেনে তোমাক?
আজিও উন্মনা হয়নে তোমাৰ প্ৰেমিক মন?
সোঁৱৰণিৰ নৈত উটি ভাঁহি ফুৰেনে,
ৰাজগড়ৰ ৰাজপথৰ স্মৃতি?
জাগি উঠেনে লুকুৱাই-চুৰিকৈ প্ৰেমিকালৈ চোৱাৰ শিহৰণ?
দুটি-দুটিকৈ হয় জানো চাৰি চকুৰ মিলন!
বৰষুণজাক আজিও সজীৱ,
একেবাৰে প্ৰথম প্ৰেমৰ দৰেই।
যেতিয়াই মনত পৰে তোমাৰ মুখত শুনা
বৰষুণ সিক্ত মনৰ কথা,
হৃদয়ত আজিও বয় যায় এখন অচিনাকি নৈ
যত পালতৰা নাওঁ খনিয়ে টুলুং-ভুটুং কৰি লৈ যায়
হেজাৰটা এৰি অহা স্মৃতি।


<|endoftext|>
<|startoftext|>>


নদীৰ নামত লিখা টুকুৰা কাগজ”
দেউতাৰ ইচ্ছা আছিল আমি নদীমাতৃক হৈ উঠো
জল্পেশ্বৰৰ মেলালৈ যোৱাৰ আগতে
জেপত গুঁজি দিছিল নদীৰ নামেৰে টুকুৰা কাগজ
নদী জেপত থাকে যাৰ,সি জানো কেতিয়াও হেৰায়!
নদীৰ নাম জেপত লৈ
আমি যিবোৰে মেলাই মেলাই ঘূৰি ফুৰোঁ
সিহঁতৰ বাবে ভাওৱাইয়াৰ সান্ধ্য জলপান
নিতাইহঁতৰ চৰত সিহঁতৰ বাবে
ৰখাই থোৱা আছে আপাতকালীন ভুৰ
নদী যাৰ জেপৰ ভিতৰত,সি জানে জলজ খেল
জানে,তীৰ শব্দ ভীষণ অস্হায়ী
<|endoftext|>
<|startoftext|>


“অজ্ঞাতবাস”
সূচগ্ৰ মাথোঁ ভূমি,সেইখিনিও নিদিবা জানোঁ
যুদ্ধত আসক্তি নাই—-সকলোবোৰেইতো এৰি যাব লাগিব
এই অজ্ঞাতবাস তেনেহ’লে আৰু অলপ দীঘলীয়া হওক
আপাতত ক্লীৱ হৈ আছোঁ,যদিও পাণ্ডৱ


<|endoftext|>
<|startoftext|>


কবি পৰিচিতি:অভিজিৎ চক্রৱৰ্তীৰ জন্ম উত্তৰবংগৰ জলপাইগুৰিত।1998 চনত শিক্ষাসূত্ৰে অসমলৈ আহে। বৰ্তমান টংলা মহাবিদ্যালয়ত বাংলা বিভাগৰ প্ৰৱক্তা হিচাপে কৰ্মৰত। উত্তৰ-পূৱৰ বাংলা কাব্যজগতৰ প্ৰতিভাৱান এই কবিৰ এতিয়ালৈ দুখন কাব্যগ্ৰন্হ আৰু এখন ছড়াৰ গ্ৰন্হ প্ৰকাশিত হৈছে।


<|endoftext|>
<|startoftext|>


জীৱনত প্ৰকৃত সফলতাৰ বাটেৰে অগ্ৰসৰ হ’বলৈ
কৰো আহা এক বিশেষ প্ৰচেষ্টা
বুটলি যাওঁ আহা প্ৰতিটো খোজত লাভ কৰা
এটি-এটি অসফলতা৷
প্ৰতিটো অসফলতাৰ পৰা লওঁ আহা এটি নতুন শিক্ষা,
অসফলতাৰ পৰা শিকাৰ আগ্ৰহেই হৈছে
জীৱনৰ প্ৰকৃত পৰীক্ষা
অসফলতাৰ ভয়ত সপোনবোৰ পাহৰি নাযাবা,
অসফলতাৰ পৰা সফলতাৰ শিখৰলৈ
মনৰ দৃঢ়তাৰেহে যাবলৈ পাৰিবা৷
<|endoftext|>
<|startoftext|>


ইয়াতে এখন দুৱাৰ থাকিব পাৰিলেহেতেঁন“, ঘৰটোৱে কৈছিল৷
আমাৰ নতুন ঘৰৰ বহুকেইখন দুৱাৰ খিৰিকিৰ মাজত
এখন দুৱাৰ নাছিল হয়তো! যি কথা ঘৰটোৱে জানিছিল৷
মই সেই ঠাইখিনিত – য’ত দুৱাৰ নাছিল, তাত থিয় হ’লে
সদায় ঘৰটোৱে গুণ গুণাই কৈছিল -“ইয়াতে
এখন দুৱাৰ থাকিব পাৰিলেহেতেঁন! “
আমাৰ, অৰ্থাৎ পৰিয়ালটোৰ প্ৰয়োজনতহে দুৱাৰ থাকিব
নে ইয়াত আমাৰ বাহিৰেও বাস কৰিব কোনোবা
যাৰ বাবে দুৱাৰ এখনৰ প্ৰয়োজন আছিল?
ঘৰটোৱে কৈছিল – কিয় তোমাৰ বুকুত বাস কৰাজন?
তেওঁ অহা-যোৱা কৰিবলৈ দুৱাৰখন ক’ত?
<|endoftext|>
<|startoftext|>


আহা, আমি বৰষুণৰ আৰোৱানৰ তলত সোমাওঁ
আৰু ইজনে সিজনক চোওঁ৷
ওখ পাহাৰত ডাৱৰ চুবলৈ যাওঁতে তোমাক পালোঁ,
পাহাৰৰ হাবিত জুই৷
আহা, আমি বৰষুণৰ আৰোৱানৰ তলত সোমাওঁ,
হাবিৰ জুইয়ে আমাক নোপোৰে৷
আমি বৰষুণতো নিতিতো৷
চেনেহৰ চুমাবোৰে আমাক আগতেই তিয়াই থৈছে৷
পাহাৰৰ জুইয়ে হাবিখন ছানিছে৷
গছবোৰে নীৰৱে চিঞৰিছে৷
সিহঁতৰ চকুপানী ধোঁৱা হৈ আকাশ চুইছে,
বৰষুণ হৈ সৰিছে৷
চোৱা, জুই দিয়া মানুহবোৰৰ মুখবোৰত ছাঁই সানি
সেউজীয়াবোৰ আকৌ গজিছে৷
ভালপোৱাৰ সঁচ নমৰে৷
আহা, গঁজালিবোৰ চুই চাওঁ,
আৰু দুয়ো দুয়োকো সাৱটি ধৰো৷
বৰষুণৰ আৰোৱানৰ আঁৰত আমি৷
জীৱনে তাত গজালি মেলিব৷
<|endoftext|>
<|startoftext|>


তুমি আহিবা!
তেনে কোনো গভীৰ বিশ্বাস নাছিল মোৰ
কোনো দিনে,
কিন্তু, তুমি আহিলা অৱশেষত৷
হেৰাই যাবই লাগিব সকলোৱে এদিন!
সৌৰভ যেনেকৈ হেৰাই যায়
বতাহৰ কোনো এক অজান মুলুকত
যিমানেই চেষ্টা নকৰক, নোৱাৰে ভালপোৱাই
আৱৰি ৰাখিব কাকো চিৰদিন চিৰকাল৷
আমি প্ৰত্যেকেই যেন ক্ৰমাৎ
নিশ্ছিন্ন হৈ যোৱাৰ বাবে অপেক্ষাৰত
একো একোটি বিন্দু মাত্ৰ!
জাগতিক মধ্যাকৰ্ষণৰ সীমা পাৰ হৈ
ভাহি যাবই লাগিব পলকতে
কেতিয়া, কোনদিশে কোনে জানে!
জানিত বা অজানিতভাবে কিয়েই বা আছিল
হীৰা-মুকুতাৰ দৰে সেই প্ৰত্যাক্ষা!
অম্লান আদৰুৱা অন্তহীন মমতা৷
যিয়ে হেঁপাহ বঢ়াই তুলিছিল!
মই চুই দিলেই মুখৰিত কৰি তুলিছিল আকাশ-বতাহ৷
সেয়ে হয়তো বিচাৰি পালো
শেষ সীমনাত হেৰাই যোৱাৰ আগয়েই
সৰগীয় সুৱাসৰ এটি কণা৷
প্ৰতীক্ষা, এটা অনুচ্চাৰিত প্ৰাৰ্থনা!
হালধীয়াৰ মাজেদি বৈ থকা জলফাই ৰঙৰ এটি নিজৰা৷
<|endoftext|>
<|startoftext|>


দিনবোৰ গৈ আছে
চপৰা চপৰে খহিছে বয়স
নিজ হাতে ৰোৱা গছপুলিটোও
বৰগছ হ’ল
ফুলে ফলে ভৰিল
পাতবোৰ হে
ক্ৰমশঃ হালধীয়া হৈ অহা দেখিছো
বৰশীবাই ফুৰা ল’ৰাবোৰে
আজিকালি দেখিবলৈ নাই
টাংগুটি খেলা পথাৰখনো
এতিয়া শ্মশান
টিলিঙ টিলিঙ শব্দৰ
ছৈ দিয়া গৰুগাড়ীবোৰ
মাটিৰ পাত্ৰ লৈ ঘাটলৈ যোৱা বৌটি
চাপৰিৰ পৰা অহা
গৰখীয়া বাঁহীৰ প্ৰতিধ্বনি
ক’ত হেৰাই থাকিল
সাজ লাগি আহিছে
চোতালত নিয়ন লাইটৰ পোহৰ
ভালেদিন হ’ল
জোনাক দেখা নাই
আমন জিমনকৈ পিৰালিতে বহি ৰৈছো
আঙুলিৰ পাবত ঘন এন্ধাৰ
বুকুৰ অতলত শৰবিদ্ধ দিনলিপি
মুহূৰ্তে মুহূৰ্তে অহা খবৰত
শিল পৰা নিৰ্জনতা
ক্ৰমাৎ চুটি হৈ অহা ছাঁ
সময়ৰ পকনীয়াত
মানুহৰ ভিতৰত মৰা মানুহ
দিনবোৰ গৈ আছে এনেকৈয়ে
উশাহ সলাইছো মাথোঁ
ছটফটাইছো নিৰন্ন ৰাতিৰ কালবেলা
মৰা জোনৰ খোলাত
খহি পৰিছো
<|endoftext|>
<|startoftext|>


ব’হাগ তেতিয়া আহে
যেতিয়া উৰে প্ৰকৃতিৰ সেউজীয়া আঁচল
অচিনাকি ফুলৰ সুগন্ধিয়ে
চুমি যায় অন্তৰ আত্মা
ব’হাগ তেতিয়া আহে
যেতিয়া সাৰ পাই উঠে হেঁপাহ
আৰু প্ৰেমৰ মদিৰাত
নিচামগ্ন হয় পৃথিৱী
ব’হাগ তেতিয়া আহে
যেতিয়া আকাশে বতাহে ঢোলৰ চেও
ঢেঁকীৰ শব্দত প্ৰতিফলিত হয়
উৎসৱৰ মাদকতা
ব’হাগ তেতিয়া আহে
যেতিয়া জীৱন নদীত বৈ যায় ফল্গুধাৰা
মাহ-হালধিৰ স্পৰ্শত
উদ্ভাসিত হয় পৱিত্ৰতা
ব’হাগ তেতিয়া আহে
যেতিয়া জাকি মাৰি উৰে শান্তিৰ কপৌ
প্ৰকৃতিৰ বন্দনাত হাৰ মানে
কৃত্ৰিম সভ্যতাৰ যান্ত্ৰিকতাই
ধূলিয়ৰি শীতৰ ওৰণি গুচাই
সংগোপনে ব’হাগ আহে,
আৰু হৃদয়ে হৃদয়ে আঁকি যায়
বৰহমথুৰি সপোন৷
<|endoftext|>
<|startoftext|>


মই তাত নাছিলোঁ
য’ত উদযাপন কৰা হৈছিল
জীৱন, যৌৱন আৰু যৌনতা
পুষ্টিহীন মোৰ দুহাত বগাই
গজি উঠা নাছিল
আমোদৰ মেজাংকৰি লতা
নিদ্ৰাহীন ৰাতিবোৰৰ হিচাপ বহীত
টুকি ৰখা আছিল মাথো
অৱহেলাৰ গাঁথা
শিলবোৰ সাতুৰি নাদুৰি গাভৰু হোৱা
নদীখনত মই গা ধোৱা নাছিলোঁ
নদীৰ বুকুত ভৰি থৈ
উমান লোৱা নাছিলোঁ
কিমান গভীৰতাৰে বৈ থাকে
নদীৰ বিষাদ মালিতা
অথবা চুই চোৱা নাছিলোঁ
জীয়ন পানীৰ খিকিন্দালিৰ ঢৌ
বিৰাগৰ সোঁত বুকুত কঢ়িয়াই
বিচাৰি ফুৰিছিলোঁ
আপোন মানুহৰ পানী তোলা ঘাট
ৰ’দলৈ বাট চাই চাই
ভেঁকুৰ হোৱা আমি
নক্ষত্ৰৰ নষ্ট ছাঁ
প্ৰতিশ্ৰুতিৰ পোহৰ নাথাকে
আমাৰ কলিজাত
ধূলি, ধোঁৱাৰ সাক্ষীত শিকিলো
জীৱন কি
প্ৰেমৰ কি সংজ্ঞা
আমাৰ
প্ৰস্তৰ শৰীৰত থাকে
বীৰ্যহীন বুকু
আৰু দুহাতৰ পৃথিৱীত
সূৰ্যহীন পথাৰ
পুৰাতন বাস্তৱৰ পাঠ আওঁৰাই
বোকাৰে লিপি লওঁ
হাত, ভৰি, গা
মই চিনি পাওঁ
মুখাৰ নেপথ্যৰ আন্ধাৰ
সেয়ে আজি মই এঘৰীয়া৷
<|endoftext|>
<|startoftext|>


দেউল চাবা আইভি
ভাইহাঁত দেউল চাবা আইভি
দৰঙীয়া গাভৰুৰ উজান উঠছি
দেখিলি ভেল্কি লাগি থাকবি
হিত মাৰবা পাৰবি
ভাইহাঁত হিত মাৰবা পাৰবি
বাঁহমোল্লীয়া খুলীয়া ভাউৰীয়া আৰু
মাহাৰাৰ বৰঢুলীয়া চাবা পাৰবি
শিলখাজেনীৰ দেউলত
খেৰাই নৃত্য চাবা পাৰবি
ভাইহাঁত খেৰাই নৃত্য চাবা পাৰবি
জিলাপী, কটকটী ভাজা, পাপৰ,
বুট ভাজা বাদাম, পকৰী খাবা পাৰবি
ভাইহাঁত খাবা পাৰবি
বৰ মস্ত লাউহান তৰমুজ
কিনি খাবা পাৰবি ভাইহাঁত
কিনি খাবা পাৰবি
হিন্দু মুছলিম উভয়ে লগ হৈ দেউল পাতোঁ
ভাইহাঁত আমাৰ একতা দেখিলি আচৰিত হবি
ব’হাগ মাহৰ এক তাৰিখে আহিলি
বৰদৌলগুৰিৰ বৰদেউল দেখা পাবি
পাঁচ তাৰিখে আহিলি গড় ভাঙা দেউল পাবি
সাত তাৰিখে বিহু ভাঙা দেউলত
বিহু ভাঙবা পাৰবি,
ভাইহাঁত বিহু ভাঙবা পাৰবি
এঘাৰ তাৰিখে বুৰনগৰৰ দেউলত
সাজি কাছি আইভি
তেতিয়াহে ঝিয়াৰ চকুত পৰবি
ভাইহাঁত ঝিয়াৰ চকুত পৰবি
বাৰ, তেৰৰ ঘোঁৰাবন্ধা দেউলত
নাহাকে নাথকিবি
তাতে কাঁহ পিতলৰ বাচন
আৰু পাটী কিনবা পাৰবি
ভাইহাঁত কিনবা পাৰবি
গোটেই ব’হাগ যুৰি দৰঙত দেউল হৱেই
চাবা আইভি ভাইহাঁত চাবা আইভি
বিয়া পাতবা পইচাৰ নহলি
ঝিয়া পলেই নিবা পাৰবি
ভাইহাঁত দেউল চাবা আইভি
<|endoftext|>
<|startoftext|>


ফাগুনৰ কথা
ফাগুনতে পতা ভাল
ফাগুনৰ ভাষা
ফাগুনৰ বতাহ
গৈ থাকোতে ৰৈ দিওঁ
শুনো বাউলী গানৰ তানপুৰা
কলিজাৰ কোঁহত বজা
কিয় ভাল লাগে
গা চুই গুচি যোৱা হো হো উতনুৱা
নিজানে পঢ়াই যোৱা পাঠত
খেলিমেলি বৰ্ণমালা
ফাগুনক ভাল পালে
ভাল পাবই লাগিব ধূলি আৰু ধুমুহাক
শুকান পাতৰ মৰা কলিজাৰ কথা
শুনিবই লাগিব
পূৰ্ণতাই ফাগুনক একো নিদিয়ে
ৰিক্ত হৈ উপঙি থকা ধূলিৰ কণাই
সাহ ফাগুনৰ
মিনতি মোৰ মনৰ ভাষা
ফাগুন তাৰ এক সফল অধ্যায়
ৰিক্ত হৈ উপঙি থাকিব জানো বাবেই
ফাগুনক মই ভাল পাওঁ
লঠঙা গছৰ উদং দালবোৰ চাই
অপেক্ষা কৰিব পাৰো বাবেই ফাগুণক ভাল পাওঁ
বতাহে উৰুৱাই লৈ যোৱা
সৰাপাতবোৰ
খোজৰ ভৰত খচমচাই উঠা
সৰাপাতবোৰ
সৰাপাতত লিখা হোৱা প্ৰেমৰ চিঠিবোৰ
ক’ত যায়
ক’ত হেৰাই
অশান্ত সময়ৰ খেলিমেলি উদাস্তবোৰ
ফাগুনেহে আঁকিব জানে
শুকান মাটি খামুচি
ৰঙাকৈ ফুলিব কেৱল
ফাগুনেহে জানে
নতুনৰ বাবে ৰৈ থাকিবলৈ
মোক ফাগুনেহে শিকালে৷
<|endoftext|>
<|startoftext|>


বন্ধু,
মই ৰৈ আছো
এটি সেউজ উপত্যকাৰ সমতলত
যি সমতলে ধাৰণ কৰিছে
মোৰ প্ৰ-পিতামহৰ পুৰাতন ইতিহাস
অথবা তাৰো পূৰ্বৰ
কোনো আৰ্য,
কোনো অনাৰ্যৰ
পৰিব্ৰাজনৰ অলেখ কাহিনী
শতায়ু গৰকা মোৰ আইতাই এদিন লৈ গৈছিল মোক
যেনেকৈ তেৱোঁ গৈছিল
আজো আয়েকৰ শীৰ্ণ আঙুলি ধৰি
লাহে লাহে বাঢ়িব ধৰা
এটি সভ্যতাৰ আদিম স্তৰলৈ
আইতাৰ ঘোলা পৰা চকুযুৰিত দেখিছিলো
কেনেকৈ আহিছিল এদল মানুহ
সমান মাটিত খোজ দিয়াৰ হেঁপাহত
শিলাময় পৰ্বতৰ চূড়া পাৰ হৈ৷
কিনো আনিছিল লগত সিহঁতে…
সাহিয়াল বুকুত প্ৰত্যয়ৰ তগবগ পতাকা
কণকণ দুচকুৰ তীব্ৰতাত
প্ৰগলভ পোহৰৰ বীজৰ বাদে!
সিহঁতৰ চেতনাত উঠলি উঠা দ্বিগ্বীজয়ৰ অসহিষ্ণু তেজ
যাৰ গহীনত সাঁচি আনিছিল সমভূমিৰ এখন নক্সা
ক্ৰমাৎ মোৰ দেহলৈও সংক্ৰমিত হৈছিল
দূৰ্গম পদযাত্ৰাৰ ভীষণ ক্লান্তি
নিৰাময় কৰিব নোৱাৰা মহামাৰি
আৰু আৰ্তনাদৰ সহস্ৰ প্ৰহৰ


বন্ধু,
মোৰ পূৰ্বজক চাবৰ জোখাৰে
আছে জানো তোমাৰ সেই দৃষ্টি
আইতাৰ বয়সকুঞ্ছিত বুকুৰ প্ৰাচীন লিপি
পাঠৰ জোখাৰে আছেনে তেনে ভাষাজ্ঞান!
বুজিব পাৰিবানে হাবি মুকলি কৰা
এজাক মানুহৰ তেজত চেঁকুৰ মেলা
হাজাৰটা ৰণুৱা ঘোঁৰাৰ উদ্যত আস্ফালন
এহাতত যাৰ লালনৰ মুক্ত আঙুলি
সিহাতত শাষণৰ অভেদ্য মুঠি
সেই মানুহবোৰ
উত্তাপে দেই যোৱা সেই মানুহবোৰ…
কি আশ্চৰ্যকৰ তন্ময়তাত বুৰ গৈ
উৰুৱাইছিল সাম্ৰজ্যৰ ধ্বজা
এটি এটি শিলেৰে
এটি এটি ইটাৰে
তেজেৰে ঘামেৰে
সাজি গৈছিল
কাৰেং দেউল গড় সাঁকো
আৰু সভ্যতাৰ আধাৰশিলা
সেয়াই মোৰ মূল
সিবোৰেই মোৰ শক্তিমন্ত পূৰ্বজ
যি সাৰে আছে এতিয়াও
আৰু সাৰে থাকিব
সমাধিৰ হিমশীতল মৈদামত
এবাৰ আহি চাই যোৱা বন্ধু
দিখৌৰ উৰ্বৰতাত উৰি থকা
মোৰ আদিমতম সভ্যতাৰ গৰ্বিত নিচান
শুনি যোৱাকিংবদন্তি ৰূপকাৰৰ শৌৰ্যৰ ৰঙা বুৰঞ্জী! !
<|endoftext|>
<|startoftext|>


জেৰেঙাত জুপুকা মাৰি বহি থাকে কথাবোৰ
গছজোপা এতিয়া নাই
চামতাৰ কোৱত চকুৰ পানীবোৰ বৈয়ে থাকে
লাইথেপেনাৰ জীয়েকে কথাবোৰ কথা কৰি ৰাখে
শৰীৰটো ভাগে নাভাঙে মন
প্ৰতিটো ক্ষণত আছিল সুদৃঢ় পণ
আত্মবলিদানৰ দেৱবাদ্য বাজে বাঢ়ে সাহস
জীৱনটো মণ্ঠন কৰি তাই লিখে ভালপোৱাৰ এপিটাফ
দেশৰ হকে জাতিৰ বাবে ৰাখি সেওঁতাৰ বিশ্বাস
তাই কথাবোৰ কথা কৰি ৰাখে
কুমলীয়া ৰজাৰ সপোন ভাঙে
জেৰেঙাত জিলিকে সতী
গদাকোঁৱৰৰ পুতেকে সাজে সৌধ
বুৰঞ্জীৰ পাতত চন্দ্ৰদাৰুৰ গৰ্ভ ফুল
লাইথেপেনাৰ জীয়েকজনী ঘূৰি ফুৰে
সকলোৱে মাথো কয় জয়া নাই
তেওঁলোকে বিচাৰি ঘুৰ্মুটিয়াই ফুৰে
সৰগীয় প্ৰেমৰ কথা কওঁতে তাইৰ নাম লয়
ত্যাগৰ কথা পাতোতে সন্মুখত ছবি এখন আঁকি থয়
কথাবোৰ কৈ তেওঁলোকে কয় জয়া নাই
চকুৰ আগতে তাই থাকে কোনেও দেখা নাপায়
জেৰেঙাতে জুপুকা মাৰি বহি থাকে কথাবোৰ৷
<|endoftext|>
<|startoftext|>


দৃশ্যবোৰ
শেষ হাঁহিৰে
নাৱৰীয়াৰ নাও
সন্ধ্যা সীমান্ত


<|endoftext|>
<|startoftext|>


প্ৰাচীন সুৰ
শেলুৱৈ ভৰা দুখ
নতুন বাট


<|endoftext|>
<|startoftext|>


সোণাৰু ফুল
পশ্চিম দিগন্ত ছৈ
ঢৌ তোলা নদী


<|endoftext|>
<|startoftext|>


সমস্ত সুখ
আকাশ আৰু নদী
এখোজ আকৌ


<|endoftext|>
<|startoftext|>


ফাগুন যেতিয়া কণমানি আছিল
ডিঙডিঙা গছৰ খলপাৰে সজা চকৰিত
ঘূৰি ঘূৰি ধেমেলীয়া দৌৰ দিছিল
বাঁহনি তলৰ বাটটোৱেদি হাফ পেডেল মাৰি মাৰি
কেতিয়াবা চাইকেল চলাইছিল ফাগুনে
চকাৰ গাত আঁৰি দিয়া বাঁহৰ ঢকুৱাত ঠেকা খাই খাই
সেই চাইকেল হৈ পৰিছিল মটৰ চাইকেল
কুঁজিয়া পাৰৰ বালিত তলভৰি সৰা
পকা বগৰীৰ দৰে গোন্ধাইছিল ফাগুন
আমাৰ সৰু সৰু আঙুলিৰে
কন্দোলা ভৰাই আমি বুটলি আনিছিলো ফাগুনক
আইয়ে বাঁহেৰে সজা বাৰীৰ চাং এখনত
শুকাবলৈ মেলি দিছিল ফাগুনক
ওখ ডালবোৰত ফুলি থকা
ৰঙা শিমলুবোৰৰ দৰে
শুকাই শুকাই ৰঙা পৰিছিল ফাগুন
বৰষুণৰ বাবে প্ৰাৰ্থনা কৰিছিল ফাগুনে
আৰু আমি বৰষুণ অহাৰ আগে আগে
চপাই আনিছিলো ফাগুনক
ফাগুন তেতিয়া কণমানি আছিল কাৰণে
আমাক ক’ব পৰা নাছিল
লঠঙা ডালত ৰঙাকৈ কাতৰ হোৱা
শিমলু ফুলবোৰৰ দৰে
বুকুত বাঢ়ি অহা অপাৰ তৃষ্ণাৰ কথা
<|endoftext|>
<|startoftext|>


বহুদিন বৰষুণ দিয়া নাছিল
আৰু
সেইবাবেই মই শোৱা নাছিলো৷
শুকান হালধিয়া পাতবোৰ গছত ওলমি ৰৈছিল
মৃত আছিল সিহঁত৷
ফাগুনৰ পছোৱায়ো আনকি
সিহঁতক
কাবু কৰিব পৰা নাছিল৷ বীৰহাস্য সিহঁতৰ বেছিহে হৈছিল৷
সেইবাবেই মই শুব পৰা নাছিলো৷
পিণ্ড নিদিলে জানো আত্মাই
মুক্তি পাব
পাতবোৰৰ মোক্ষ প্ৰাপ্তিৰ চিন্তাত মোৰ টোপনি অহা নাছিল৷
এনেদৰে দিন গৈ আছিল৷
আৰু এদিন হঠাতে
সৌ পাহাৰখনৰ চূড়াত
কাজলবৰণীয়া মেঘ এথুঁপি
উপস্থিত হৈছিলহি৷
পাহাৰখনৰ পিতৃ
ব্ৰহ্মদৈত্যজনাই আনন্দতে
দুন্দুভি বজাইছিল
দুধুম দাদাম
দুধুম দাদাম৷
বতাহজাকেও হোঁহোৱনি বঢ়াই দিছিল এটা
সম্ভাৱনীয়তাৰ প্ৰস্তাৱনাত৷
গাজনি এটায়ো নিজৰ
অৱস্থিতি ঘোষণা কৰিলে ইতিমধ্যে৷
আৰু মোৰো মনটো
লাহে লাহে ভাল লাগি
আহিব ধৰিলে৷ আজি শুব পাৰিম চাগে৷
দুন্দুভিৰ শব্দৰ দলিচাৰে
আগুৱাই
মেঘ চপৰাই হৃদয় উজাৰি দিলে৷
চৌপাশে বিয়পি পৰিল
আকুল ভিজা মাটিৰ এক
অস্থিৰ নিৰ্য্যাস৷
পীতবৰণীয়া পাতবোৰে
দীঘলকৈ উশাহ এটা টানিলে
বুকু ভৰাই৷
আৰু আশ্ৰিত হ’ল বসুমতীৰ চেনেহী কোলাত৷
বৃষ্টিস্নাতা পাতবোৰে প্ৰথমবাৰৰ বাবে
সেইদিনা
গালে মুকুতিৰ গান৷
আৰু মোৰ অপেক্ষাৰ অন্ত পৰিল৷
হেঁপাহ এটা বুকুত লৈ জীয়াই
আছিলো৷
সেই হেঁপাহত আজি মই
জাহ যাম৷
আজি মই শান্তিৰে শুম৷
<|endoftext|>
<|startoftext|>


মৌ-সনা মাত
পক্ষীৰৱ প্ৰভাতী বেলা
ধৰাৰ বুকু


<|endoftext|>
<|startoftext|>


বসন্ত ফুল
চিকুণ সপোনৰ চাক
সুৰীয়া বাঁহী


<|endoftext|>
<|startoftext|>


লাজুকী লতা
শেষৰ উশাহ ঘন
শুকুলা মেঘ


<|endoftext|>
<|startoftext|>
প্ৰাণ বৰষা
পাখি গজা বৰদৈচিলা
ফাগুনৰ বা
<|endoftext|>
<|startoftext|>


তুমি মোক লৈ যাবানে
তোমাৰ বুকুৰ মাজৰ
সোনাৰুফুলীয়া ৰ’দৰ দেশলৈ
অনুভৱৰ বোকোচাত উঠাই……


<|endoftext|>
<|startoftext|>


নীলিম আকাশৰ বুকুত বাজিব মাথো
এটি ভালপোৱাৰ গান!!


<|endoftext|>
<|startoftext|>


ফাগুনী বতাহজাকৰ দৰে
চ়ঞ্চল হৈ উৰিব মোৰ মন
আশাৰ সেউজীয়া ডেউকা মেলি..


<|endoftext|>
<|startoftext|>


তোমাৰ প্ৰেমৰ লহৰে লহৰে
সপোন সোনোৱালী হৈ
দুচকুত
পলাশ, শিমলুৰ ৰং চটিয়াই….


<|endoftext|>
<|startoftext|>


কাগজৰ সৰু টুকুৰাটো সদায়ে আছে মোৰ সৈতে,
এটা বেগৰ পৰা আনটো বেগলৈ গৈছে,
কাগজখনৰ বগাখিনি হালধীয়া হৈছে,
ক’লা আখৰবোৰ মনিব নোৱাৰা হৈছে,
তথাপিও এটা পুৰণি সুগন্ধি তাত লাগি আছে।
কিমানটা বসন্ত পাৰ হৈ গ’ল
আৰু কিমানটা বিপৰ্যয় !
তাৰ হিচাপ নাই,
তথাপি সদায় লগতে ৰাখিছোঁ
কাগজৰ সৰু টুকুৰাটো।
কেতিয়াবা ভাবো
নাও বনাই উটুৱাই দিম
দুচকুৰ লুণীয়া নৈখনত,
কিন্তু নোৱাৰোঁ।
কিয় জানানে?
সেইখন আমি খোৱা
শেষ কফি কাপৰ বিল,
তোমাৰ শেষ স্মৃতি,
আমাৰ ভালপোৱাৰ অন্তিম সাক্ষী।
<|endoftext|>
<|startoftext|>


কি স’তে কথা পাতোঁ মই তোমাৰ লগত
সোঁৱৰণীৰ বঁকিয়াইদি উভতি গলেই থকাসৰকা হয় সময় ।
মোৰ এজাৰফুলীয়া হৃদয়ত তুমি পিন্ধাই দিলা
এটি সেউজীয়া কামিজ
বিশ্বাস আৰু সত্যৰ
শিল হৈ পৰা যান্ত্ৰণাৰ এক দীঘলীয়া ঋতুৰ অন্তত।
দুহাত মোৰ শূন্য
তথাপি হৃদয়ৰো হৃদয়ত স্তূপীকৃত মোৰ সমস্ত প্ৰেমৰ কবিতা।
কিন্তু কিয় জানো বাঙ্ময় নহয়
কিবা খেলিমেলিত শব্দবোৰে বাট হেৰুৱায়
আলিদোমোজাত শব্দবোৰে বৰকৈ ছটফটায়
কি স’তে কথা পাতোঁ মই তোমাৰ লগত।


<|endoftext|>
<|startoftext|>


যি জন্মই মোক নিজাকৈ নিদিলে এটা জীৱন
সেই জন্মৰ জৰায়ুৰ জুইবোৰ পুহি ৰাখি
মই তাত জাহ যাওঁ
কুঁকুহা হৈ উৰোঁ
যি জন্মৰ বাবে এই আন্ধাৰ আৰু শূন্যতা
হে মোৰ জন্ম, মই আকৌ জন্মিছোঁ
কেতিয়াবা বুদ্ধ হৈ
কেতিয়াবা কল্কি;
এটি মাটিমাহী হৈ


<|endoftext|>
<|startoftext|>


যি নদীতেই বিচাৰোঁ পোহৰ
তাতেই পাওঁ এটা মৰা মাছ
নিজকে বিচাৰি হেৰুৱাওঁ নিজৰেই বাট
মোৰো যে আছিল নিজাকৈ এটা ঘাট


<|endoftext|>
<|startoftext|>


খিড়িকী খুলি পাঠ কৰোঁ নীৰৱতা
দুখ মোৰ আত্মাৰ অবিনাশী সত্তা
চকুতে ছাই কৰোঁ অযুত স্বপ্ন


<|endoftext|>
<|startoftext|>


মই জুমি চালেই দেখা পাওঁ নিসংগ ঈশ্বৰ
উপজিয়েই দেখা প্রথমকণ পোহৰ
ক্রমশঃ পিয়াহৰ লোটক তেজৰ অন্ধত্ব
ছাঁয়া নাই কতো এই দীঘল বাটৰ
ছাঁয়া মাথোঁ জহন্নামৰ সিপাৰেই এই কৰুণতম যুদ্ধৰ…


<|endoftext|>
<|startoftext|>


তাই আহিল দুৱাৰখন খুলি
পথাৰখনত এজাক ৰ’দৰ বৰষুণ সৰিল
নীলাকাশত এৰি দিলোঁ ৰঙীন চিলাখনি সজাই
বতাহে কাটি দিলে লাহি সূতা
বিচিত্ৰ আৱেগ
বিশৃংখল অভিমান
হালধীয়া নৈৰ পাৰত গজি উঠে প্ৰেমৰ এপিটাফ
ৰাতিৰ কাষত টোপনিটোৱে সাৰে থাকে
চকুযুৰিত হাত থলেই, তুমি অনবৰতে পাবা
বিষাদ নামৰ এটোপাল শীতল পানী ….


<|endoftext|>
<|startoftext|>


নিস্তৰংগ মনত হেৰাই কত ফাগুনৰ গান
বুকুৰ নিজানত মাৰ যায় অনুভৱৰ যত লহৰ
আজি বুকুত টোপ টোপ টোপাল চকুপানীৰ বতৰ
কোনে জানো তাহানি জোনাকীৰে মন ওমলালে
দেখো প্ৰতিটো ফাগুনতে ৰঙা ৰঙা ৰঙা
জুই নে এয়া হিয়াৰ ৰাঙলী আভা
হৃদয়ে হৃদয়ে নীৰৱে আজিও দিয়ে কিনো বতৰা
দিয়া-নিয়া চলে বহুজনৰ আলসুৱা হিয়া
উৰে মন আজি ফাগুন ফাগুন হৈ কমোৱা তুলা
দুচকুত পাৰ হয় আজিও কত নিদ্ৰাহীন প্ৰহৰ
ফাগুন তোৰ গাতে জাপি দিওঁ মনৰ ভাগৰ
ৰঙা হৈ ফুলি উঠোঁ পাহৰি বেজাৰ
নপৰোঁ বুলিও পৰোঁ তোৰ প্ৰেমৰ ৰাগত
ধুলিয়ৰি বাটত হেৰুৱাও ঠিকনা মনৰ
গীত গাওঁ বসন্তৰ কামনাৰে ফাগুনৰ ৰঙীন বনত


<|endoftext|>
<|startoftext|>


তোমাক ভাল পাওঁ বাবেই মই
এখন নৈ হব ধৰিছোঁ
বোবাই লৈ যাব ধৰিছোঁ
সহস্ৰ কজলা কলিজাৰ আৰ্তি
তোমাক হেৰুবাব নোখোজো বাবেই
ঢৌবোৰক নিজৰ কৰি লৈছোঁ
চাকনৈয়াৰ বুকুত সাজিছোঁ
গোপন সপোনৰ অভিসাৰ
জলকুঁৱৰীৰ চকুৰ গভীৰতাত
পাতিছোঁ মৌনতাৰ বৰসভা
তোমাক পাহৰিব নোখোজোঁ বাবেই
সোতৰ বিপৰীতে মোৰ লক্ষ্যস্থান
তোমাক ভাল পাওঁ বাবেই
মোহনাত থৈ যাব নোখোজোঁ
জমা-খৰচৰ খতিয়ান


<|endoftext|>
<|startoftext|>


আজি এজাক বৰষুণ দিছে
চিপ চিপ
ফাগুণৰ ধূলি খেদা
নতুনৰ বৰষুণ
বৰষুণজাকত জোনাকৰ গোন্ধ এটা বিয়পি পৰিছে
তোমাৰ দেহৰ সুগন্ধই ধুই নিছে
বৰষুণৰ চঞ্চলতা
পলাশৰ ৰঙা লাগি
লাজত ৰঙা চিঙা পৰিছে ধূলিৰ চোলা পিন্ধা সৰাপাত
আকাশত আজাৰৰ বেঙুনীয়া খং
বৰষুণৰ টোপালবোৰচোন অচিনা সুবাসেৰে ধোৱা
নাঙঠ গছৰ ছাঁটোৱে
আকৌ বজাইছে ওঁঠৰ পদূলিত সজা
কুঁহিপাত হ’ব ধৰা নসৰা পাতৰ চিঠি
গছৰ তলত ৰৈ থাকোতে খোৰোঙৰ পৰা
আকৌ নামিল ফাগুন
অথচ ক’তো নাছিল একো
ধূলিৰ কেনভাচ্
পানী জুইৰ বুকু
অথবা আমি আমাক হেৰুওৱাৰ উপকূল ।


<|endoftext|>
<|startoftext|>


হাই-উৰুমি কৰি ল’ৰাহঁত ওলাই গ’ল৷
শ্রেণীকোঠা এতিয়া নিস্তব্ধ৷
ক্ষয় যোৱা চকমাটিৰ টুকুৰা এটা
মেজৰ ওপৰত পৰি আছে,
পৰিত্যক্ত, অৱহেলিত৷
কোঠাটোলৈ সোমাই গলোঁ৷
নির্জন কোঠাটোলৈ কোন নেপথ্যৰ পৰা
ভাহি আহিছে গুণগুণনি!
চকমাটিৰ টুকুৰাটো হাতত তুলি ললোঁ৷
মোৰ শৈশৱৰ ক্ষয়প্রাপ্ত চকমাটিবোৰ
হাতত তুলি লোৱা টুকুৰাটোত মিলি গ’ল৷
ব্লেকব’র্ডখন এতিয়া মচি থোৱা
তাত কি পাঠ পঢ়োৱা হৈছিল নাজানো৷
মগজুত টুং-টাং শব্দ শুনিলোঁ৷ বুজিলোঁ,
মোৰ শৈশৱৰ চকমাটিৰ ক্ষয় হোৱা অনুকণাবোৰ
মোৰ মস্তিষ্কৰ নিউৰণবোৰত আখৰ হৈ এতিয়াও
খেলিমেলিকৈ ঘূৰি আছে৷
স্মৃতিত শব্দ হৈ পাঠ দি আছে৷
চকমাটিৰ ক্ষয়প্রাপ্ত কণাবোৰ তেতিয়া
অথলে যোৱা নাছিল৷
স্মৃতি-ফলকৰ পৰা অনেক শব্দৰ গুণগুণনি
পাঠ হৈ পাঠান্তৰলৈ গৈ আছে৷
পেলনীয়া চকমাটিৰ টুকুৰাটো পেলাই দিব নোৱাৰিলোঁ,
হাতত লৈ আহিলোঁ৷
উচ্ছাস!
যদি হয় তাক অনুভূতিলৈ
ৰূপান্তৰ কৰিলোঁ৷


<|endoftext|>
<|startoftext|>


আস্তে আস্তে এমুন এখান দুনীয়াৰ ফালে হাটি যায়া আছোং,
চতুৰপাকে শূণ্য
যেতে আবা আবা দিলেও ঘুৰি নাইসে জীৱন
কাৰ কথা ভাৱং
কি কথা ভাৱং
সংসাৰেৰ এই থেৰকা নাচন
উদাং উদাং আজি মন
জীৱন নামেৰ এই কঠিন খেলা
মুই আৰ না খেলাং
গোলাপী, থুক্কুমুক্কু দে
অথবা কঠিন সময় গুলা মোৰ থাকি ঘুৰি নে
ভাল সময় গুলা দিয়া মুই কবিতা লেখিম…
<|endoftext|>
<|startoftext|>


এই যে হাজাৰ শিলৰ টুকুৰাৰে ৰাজপথ
ওখোৰা-মোখোৰা গতিৰে চলন্ত ছাঁবোৰ
এটা উজুটি তাতে, মোৰে নিয়তি
তুমি প্ৰেম নাম দিব পাৰা ইয়াক, অনুৰাগ ?
মইতো দূৰণিৰ কোনোবা সাধুৰ ছাঁ‌
টুকুৰা-টুকুৰিকৈ ওলমি আছোঁ‌
তোমাৰ মন-মগজুত
গাঁ‌ঠি উলিয়াবলৈ সূতা এডাল
এইমাত্ৰ যদি বিচাৰি পোৱা
মই কি ৰূপ ল’ম অনুৰাগ —
তোমাৰ ভ্ৰান্ত দৃষ্টিত
মই কি ঈশ্বৰ হৈ উঠিম ?
মই কি মাটি হৈ উঠিম তোমাৰ
গজি উঠা গছ যেন হেঁ‌পাহৰ বাবে
মই কি বৰষুণ হৈ উঠিম
তোমাৰ অকুলন পিয়াহৰ বাবে ?
প্ৰেমৰ সলনি হৈছে ৰূপ, অনুৰাগ
ওফৰি পৰা শিলৰ টুকুৰাৰে আমাৰ ৰাজপথ
উজুটি এটাৰে থমকি মই তোমাৰ মুখলৈ চালোঁ‌
তোমাৰ চকুত কিজানি মই
এটা সাধুৰ ছাঁ‌ দেখিলোঁ‌
আৰু তুমি ভাৱিলা
আৰু ময়ো ভাৱিলোঁ‌
আমি যেন প্ৰেমত পৰিলোঁ‌
ছাঁ‌টো থকালৈকে আমাৰ সাধুটো, অনুৰাগ
তাৰপিচত আকৌ পথ —
ওফৰি পৰা শিলৰ টুকুৰা আৰু যাতনা
এটা স্বপ্নৰ বাবে নামঞ্জুৰ হোৱা হেজাৰ প্ৰাৰ্থনা
ঈশ্বৰৰ দুৱাৰত ক্ৰন্দন, অনুযোগ আৰু আস্ফালনৰ
অলেখ বিড়ম্বনা
তথাপিও এক মুহূৰ্ত কোনোবাটো কেঁ‌কুৰিত
তুমি যদি থৰ হৈ ৰৈ যোৱা
উদভ্ৰান্ত হাতেৰে যদি খেপিয়াই ফুৰা স্বপ্ন
সহস্ৰ দুৰ্ভিক্ষৰ যাতনাৰে যদি তুমি
একমাত্ৰ মৃত্যুৰ দৰে বিচৰা মোক
মই কিজানি তোমাৰ প্ৰেম হৈ উঠিম তেতিয়া
আৰু তুমি হৈ উঠিবা তোমাৰে মৃত্যু
মৃত্যুতকৈ চৰম আৰু কি আছে অনুৰাগ,
প্ৰেম অকল মৃত্যুৰে সাধু —
জীয়াই থকাৰ অজস্ৰ প্ৰয়োজন লৈ
যাক তুমি পাহৰি পেলালোঁ‌ বুলি ভাৱিবা
আৰু প্ৰতিটো জিৰণিত চকু মুদোঁ‌তেই যাক তুমি
মৃত্যুৰ দৰে শেষ আৱেগেৰে আঁ‌কোৱালি ল’বা
<|endoftext|>
<|startoftext|>


গাভৰু হোৱাৰ দিনা পিন্ধাই দিছিল
তাঁতত বোৱা এটা ৰাতি
উঠন বুকুৰ লাজ ঢাকিবলৈ নে
ইচ্ছাবোৰৰ দমন কৰিবলৈ?
অনুভৱ কৰিছিলোঁ সেইদিনাই
সমাজৰ অস্পৃশ্যবোৰ
আইয়ে কৈছিল লাজৰ আৱৰণ সানিবলৈ
স্বাধীনতাবোৰ নিষিদ্ধ হৈছিল সেইদিনাই।
এতিয়া ৰাতি আৰু দিন
দুয়ো একেই
বিষাদৰ বৰ্ণিল উৎসৱ
বসন্তৰ শুকান কাঠ।
নুচুবা, নাযাবা আনে শুনাকৈ নক’বা তুমি ঋতুমতী
পাকঘূৰণি খাই ঘূৰি থাকে মগজুত
যন্ত্ৰনাবোৰ হজম কৰোঁ
গিলি গিলি শেষ কৰোঁ পৃথিৱীৰ সমস্ত দুখ।
আমি য’তেই খোজ দিওঁ
তাতেই হেজাৰ গাত
এৰি আহিছোঁ দীৰ্ঘ বাট
টোপনিতো সাৰে থাকে দুখন হাত।
নিয়মৰ সজাত বন্দী কৰি ৰখা হ’ল
আমাৰ কিছু ইচ্ছা-আকাংক্ষা
নতুনকৈ কি ক’ম?
ৰাতিবোৰে ৰিঙিয়াই মাতে
সেউজীয়া পাতৰ তলত আন্ধাৰ
আজিকালি এনেদৰেই ভাবোঁ।


<|endoftext|>
<|startoftext|>


আবেগৰ নিজা এটা সুৰ আছে –
মাজনিশাৰ কোনোৱা আকুল প্ৰেমিকৰ চিফুঙৰ সুৰৰ দৰে
সেই সুৰ বাজিলে
সৃষ্টিৰ আকুলতাবোৰ হালে–জালে
বুকুৰ বাহিৰে-ভিতৰে
যমুনাৰ সিটো পাৰৰ অভিমানী ৰাধাৰ দৰে
আবেগৰ নিজা এক ভাষা আছে–বৰষুণৰ দৰে ৰুণজুন
মোৰ বুকুত মূৰ গুজি যি
দুহাতত তুলি দিয়ে সেউজীয়া তুলিকা
দুচকুত বাংময় নিস্তব্ধতা
আবেগৰ নিজাকৈ এটি আত্মা আছে–শিশুৰ দৰে
প্ৰতিপলে নিৰৱতা ফালি মোক পিতৃত্বৰ স্বাদ দিয়ে
পলকতে মোৰেই গৰ্ভত বাহ বান্ধি
মোৰেই বুকুত মাতৃত্বৰ হেঁপাহ ৰছে
সেই হেঁপাহৰ ছাঁ–কাঁচলিত আবেগে
কেতিয়াবা মলয়া হৈ জুৰ দিয়ে
কেতিয়াবা বৰদৈচিলা হৈ ভাঙে–ছিঙে
কেতিয়াবা ইন্দ্ৰৰ দৰে ব্ৰজপাত কৰে
কেতিয়াবা কানাই হৈ গোবৰ্ধন দাঙি ধৰে
আবেগৰ চিফুং বাজিলে
কলিজাৰ কেনভাছত
অনুভৱৰ তুলিকাৰে
আঁক–বাঁক কৰে জীৱনৰ কুঁহিপাতৰ ঠিকনা
মাজনিশাৰ চিফুঙৰ সুৰ যেতিয়া উদ্মাদ হয়
যমুনাৰ দুকুল উত্তাল হয়
অভিমানী ৰাধাৰ বুকুত প্ৰতীক্ষাৰ শেৱালি সৰে
বৰষুণৰ ৰুণজুন বাংময় হয়
মোৰ আত্মা দুফাল হয়
এফাল প্ৰসৱৰ যান্ত্ৰনাত ছটফটাই
এফাল পিতৃত্বৰ হেঁপাহত উন্দোল খাই
ক্ৰমশঃ চিফুঙৰ সুৰ নিতাল হয়
যমুনাৰ দুকুল নিৰৱ হয়
ৰুণজুন বৰষুণজাক পাহাৰটোক সাৱতি ৰামধেনু হয়
ৰাধাৰ দুওঁঠ — কানাইৰ দুওঁঠ
একেটি মুৰুলিত ৰাগ বাগেশ্ৰী হয়
জীৱনৰ কুঁহিপাতৰ ঠিকনা পুৰঠ হয়
শুকুলা শেতেলিত নীলাভ আকাশ সানি
প্ৰসৱিত হয় আবেগৰ আত্মা
ব্যাকৰণৰ বুলনিত
আলফুলে নাম থওঁ—কবিতা৷


<|endoftext|>
<|startoftext|>


আন্ধাৰেৰে বাট বোলোতে বোলোতে ___অজানিতে এখন পিতনিত সোমাই পৰিছোঁ। ওলোৱাৰ বাট বিচাৰি সোমাই গৈ আছোঁ.. গৈয়ে আছোঁ..। এডিঙি বোকাত সোমাই সহায়ৰ বাবে চিঞৰিছোঁ। কিন্তু ৰুদ্ধ কণ্ঠ__ অবৰুদ্ধ যন্ত্রণাৰে মেলি দিছোঁ দুহাত আৰু  দুচকু মুদি মাথোঁ প্রাৰ্থনা কৰিছোঁ। হঠাৎ এখন হাত… আলফুলে মোক তুলি আনিছে..। কাৰ সেই হাত? চকু মেলি দেখিছোঁ…কোনো নাই__ সন্মুখত কেৱল ছয়াময়া এটা বাট!


<|endoftext|>
<|startoftext|>


আন্ধাৰ চুকটোতে এটা মাটিৰ কলহ— লুকুৱাই থোৱা আছে। তাতে সাঁচি থোৱা আছে— এমুঠি পোহৰৰ বীজ। কেতিয়াবা এচাটি হিমচেঁচা বতাহৰ আঁচোৰ লাগি অথবা বৰষুণৰ টোপাল পৰি হঠাতে নুমাই যোৱা সেই পোহৰ— মোৰ ডেউকাৰ উমেৰে জ্বলি উঠে পুনৰ। দিনে দিনে বাঢ়ি অহা উপদ্রৱত ভেঁকুৰে ধৰা কলহটোৰ হুমুনিয়াহেৰে বৰ গধুৰ হৈ পৰিছে মোৰ ভঙা ডেউকা। কিন্তু ভিতৰৰ পোহৰমুঠি বিয়পি পৰিছে— মোৰ বাহিৰে-ভিতৰে।


<|endoftext|>
<|startoftext|>


নবজাবা বীনখন — শূন্যতাৰ  তৰপে তৰপে বৈ যাব সুৰৰ লহৰ। লহৰে লহৰে ছাঁই জোকাৰি থিয় হ’ব এই প্রাচীন নগৰ। পুনৰ বাজিব ৰণডংকা — জোৰ কদমত চেকুৰ মেলিব ৰণোন্মাদ তেজাল ঘোঁৰা। উস! নবজাবা পুনৰ সেই অতীতৰ সুৰ — তেজৰ কৰালত নিৰলে শুই থাকক চেতনাৰ চেঁচা তাঁৰ। পোহৰৰ উমাল ছন্দতকৈ.. এতিয়া এই জয়াল আন্ধাৰ — এই নিস্তৰংগ শূন্যতাই প্রিয় মোৰ।


<|endoftext|>
<|startoftext|>


ঘৰৰ ল’ৰা ঘৰলৈ আহ
দুৱাৰখনতো আছেই খোলা
তই যোৱাৰেই পৰা,
ক’তেই বা আছগৈ তই
হাবি, হোলা, অটব্য অৰণ্য
হয়তো পাহাৰৰ গুহাত
জোকে পোকে একাকাৰ হৈ।
নালাগে দে থাকিব আৰু তেনেকৈ
নালাগে স্বাধীন অসম
নালাগে শাসনৰ জৰী
নালাগে, নচলাবি আৰু
তোৰ স্বয়ংক্ৰিয় অস্ত্ৰ আৰু
ধ্বংসকাৰী বোমা বাৰুদ।
জীয়াই থকাৰ অধিকাৰ
তোৰো আছে, আছে মোৰো।
ঠেৰো-গেৰো কৰিছ কেলেই
আহ, সোনকালেই ঘৰলৈ আহ
থাকিবি হাতত হাত মিলাই
জাতি, উপজাতি, দেশ, প্ৰদেশ
একাকাৰ হৈ।
কিমানটা বসন্ত পাৰ কৰিলি
যৌৱন কাটি হৈ প্ৰৌঢ় হ’লি
পালিয়েই বা কি?
হেৰাল, বহুতো হেৰাল।
কোমলমতীয়া চঞ্চল তৰুণক
আৰু নাটানিবি,
যিকেইটা আছগৈ কুশলে
আহ ঘৰলৈ আহ।
তহঁতৰ চোতালত কুকুৰা এজনীয়ে
পোৱালি উলিয়াইছে
জাৱৰৰ দ’মবোৰ খুচৰি খুচৰি
পোৱালিবোৰক খাবলৈ দিছে
বাৰী চুকৰ পুখুৰীটোত
গৰৈ মাছে পোনা দিছে।
পিছ চোতালত,
ধানৰ চৰুৰ জুইৰ কাষত
তহঁতৰ মাৰৰ চকুৰ পানী
আৰু জুইৰ ধোঁৱাই
একাকাৰ হৈছে,
আহ, চাই যাহি আহ।


<|endoftext|>
<|startoftext|>


হৃদয়ৱানৰ বগা সাজ পিন্ধি
গান্ধী টুপীৰে সত্যৰ প্ৰতিমূৰ্তি হৈ
হাতত লৈ উৰুৱাই
গণতন্ত্ৰৰ গৌৰৱ ইতিহাস
তিনিবৰণীয়া জাতীয় পতাকাই
নীল আকাশত নাচি জিলিকি উঠে
বগা বহল জেপত সুমুৱাই লয়
তেওঁলোকে গণতন্ত্ৰৰ নীতি
ভৰিৰ গচকত চেপেটা হয়
সংবিধানৰ বহুতো অনুচ্ছেদ
জনগণ অধিনায়কৰ কুচ-কাৱাজৰ
তালে তালে চেপা মাতত
ভোকক জয় কৰাৰ প্ৰয়াসৰ গীত
সন্ত্ৰাসবাদৰ নিৰ্মোহ হত্যাকাণ্ডক
মূৰ পাতি আত্মত্যাগৰ কাহিনী হোৱা
বহুজনৰ তেজৰ ইতিহাস পাহৰাই
কপালত উঠাই লয় চালামীৰ হাত
জয়হিন্দ জয়হিন্দ ধ্বনিত ভাঁহি আহে
হৃদয় ভঙা বহু উচুপনি
গুজৰি-গুমৰি উঠা চেপা আৰ্তনাদ
প্ৰতিবাদৰ
তেওঁলোক সাধাৰণ
জনসাধাৰণ
বুকুৰ বেজাৰ শিলহৈ পৰে অৱহেলাত
আচলতে তেওঁলোকৰ সকলো দুখ
ত্ৰিৰংগাৰ খাদী কাপোৰে মোহাৰে
মূৰ দাঙি আকাশলৈ চালে মুক্ত আকাশত উৰা ত্ৰিৰংগাৰ লহৰে
বুকৱে বুকৱে আশাৰ শ্ৰাৱণ আনে
অম্বিকাগিৰিয়ে কোৱাৰ দৰে
“জ্বলক ভাৰত মাতা বিশ্বত বিজয়ী বৰ্মেৰে
সাজি অপৰূপ—বৰ্মেৰে সাজি অপৰূপ”
কামনা জনতাৰ প্ৰস্ফুটিত হেঁপাহত
গণতন্ত্ৰই দেখুৱাওক ‘স্বৰূপ’
গণতন্ত্ৰই দেখুৱাওক ‘স্বৰূপ’……


<|endoftext|>
<|startoftext|>


ছাকিৰা,
তই বকুল তললৈ আহিবি
বিয়পি পৰিছিল খবৰ
বনজুইৰ দৰে
ইখন-সিখন সাতোখন গাঁও৷
তই আহিবি বুলি
আয়ে ভাজিছিল
বৰাধানৰ হুৰুম
জেতুকা বুলাইছিল
গাঁৱৰ গাভৰুজাকে
তোৰ স’তে এপাক কঁকাল ভাঙি নচাৰ হেঁপাহত৷
ধোঁৱা চাঙত তুলি থোৱা ঢোলৰ খোলাটো
দি আহিছিল মুচিয়াৰক
ৰংমন ককাইদেৱে ন-চাওনি চোৱাবলৈ
ওজা ঢোলৰ৷
বতাহে বতাহে বিয়পিছিল খবৰ
ছাকিৰা আহিব
ছাকিৰা আহিব
বকুল তলৰ বিহুলৈ৷
গাঁৱৰ ডেকাজুমে
চিকুনাই বকুলৰ তল
পাৰিছিল দলিচা
তোৰ বাবে৷
ছাকিৰা
বকুল তলতচোন কোনোবা
বহিৰাগতই তৰিছে তম্বু
দেখুৱাবলৈ –
অৰ্থ গৰ্বৰ যাদু খেলা৷
ক’লৈ আহিবি ছাকিৰা?
ক’ত নাচিবি বিহু কঁকাল ঘূৰাই??
সেই বুলিয়ে তই ককাইদেউক
কিয় লগাই দিলি সিহঁতৰ কথা
তেওঁ যে বৰ খঙাল
স্বাধীনতাৰ সূৰ্য বিচাৰি যোৱা
ককাইদেউজনৰ যদি খং উঠে
আৰু জ্বলাই দিয়ে বকুল তলৰ
বহিৰাগতৰ তামিঘৰা
লেৰেলি নাযাবনে তাৰ তাপত
আমাৰ হেঁপাহৰ বকুল৷
ছাকিৰা
তইতো দেখা নাই লক্ষীপথাৰৰ আৰ্তনাদ
পোৱা নাই চৰাইপুঙৰ বাতৰি
তোৰ ককাইদেউক বিচাৰি যদি আকৌ আহে সিহঁত
সাৰ পাই চিঞৰিব এবাৰ
ভনীমাইৰ আত্মাই আকৌ
ছাকিৰা অ’
নেলাগে মাতিব তোৰ সূৰ্য সন্ধানী
ককাইদেউক
তই আমাৰ বুকুত আছ
আৰু তোৰ লগত আছে
জেতুকাবুলীয়া বুকুৰ উচাহ৷
ছাকিৰা
নাশিৱ লাগিব দুষ্কৃতি
সুন্দৰৰ মন্ত্ৰ আওৰাই
নেলাগে দে থক
খঙাল ককাইদেউক মাতিব
তই আছচোন আমাৰ হিয়াই হিয়াই।
<|endoftext|>
<|startoftext|>


বিলাসী গাড়ী, সুন্দৰী নাৰী, ফাইভ ষ্টাৰ হোটেলত ডিনাৰ….
ককটেইল সুৰাৰ লগতে ৰোষ্টেড চিকেন…….
ৰাজপথত ভোকাতুৰ অৰ্ধউলংগ শিশুৰ আৰ্তনাদ….
আমি স্বাধীন……..
জাপতে ফাট মেলে শিক্ষিত নিবনুৱাৰ চাটিফিকেট…..
আমি স্বাধীন……
১৫ আগষ্ট, শ্বহীদৰ পৰিয়াল….
গামোচা, সম্বৰ্ধনা….
দিন- হাজিৰা কৰিবলৈ যোৱাৰ আগতে দাখন ধৰোৱাৰ পৰত শ্বহীদ পৰিয়ালৰ মনত পৰে সেই মিছলীয়া নেতাজনলৈ…..
আমি স্বাধীন…..
শীতৰ সেমেকা ৰাতি উৱলি যোৱা ফটাকম্বলৰ তলত লোঘোণীয়া কৃষকৰ পেটৰ জেহাদ……
আমি স্বাধীন …….
<|endoftext|>
<|startoftext|>


বিলাসী গাড়ী, সুন্দৰী নাৰী, ফাইভ ষ্টাৰ হোটেলত ডিনাৰ….
ককটেইল সুৰাৰ লগতে ৰোষ্টেড চিকেন…….
ৰাজপথত ভোকাতুৰ অৰ্ধউলংগ শিশুৰ আৰ্তনাদ….
আমি স্বাধীন……..
জাপতে ফাট মেলে শিক্ষিত নিবনুৱাৰ চাটিফিকেট…..
আমি স্বাধীন……
১৫ আগষ্ট, শ্বহীদৰ পৰিয়াল….
গামোচা, সম্বৰ্ধনা….
দিন- হাজিৰা কৰিবলৈ যোৱাৰ আগতে দাখন ধৰোৱাৰ পৰত শ্বহীদ পৰিয়ালৰ মনত পৰে সেই মিছলীয়া নেতাজনলৈ…..
আমি স্বাধীন…..
শীতৰ সেমেকা ৰাতি উৱলি যোৱা ফটাকম্বলৰ তলত লোঘোণীয়া কৃষকৰ পেটৰ জেহাদ……
আমি স্বাধীন …….
<|endoftext|>
<|startoftext|>


বতাহত কাৰ পাঁজিসেৰীয়া আঙুলিৰ বোলন?
কাৰ নিমজ দুহাতৰ জেতুকা জেতুকা গোন্ধ?
কাৰ চুলিৰ চিনাকি উচাট্ কম্পন?
কাৰ ৰভাৰ তলৰ পৰা উফৰি আহে
“ৰামে দি পঠাইছে বিচিত্ৰ অলংকাৰ……”
মই হাবাথুৰি খাই বিচাৰি ফুৰিছোঁ!
একেজাক বতাহত এতিয়া ভাঁহি আছে
দুখন শোতোৰা হাত;
শুকান দেহৰ অনুচ্চ গোন্ধ;
নিথৰ নিথৰ দুচকু
ডুবন্ত এখন টুলবুল নাও !
গোসাঁইঘৰৰ পৰা চিটিকি আহে
“অথিৰ ধন জন জীৱন যৌৱন !”
মই বিচাৰি ফুৰিছোঁ-
কোন ঘাটে মোৰ জীৱন স্পন্দন!
<|endoftext|>
<|startoftext|>


চলিদিনৰ কথাগিলাক মনত পল্লি বৰ ভাল লাগেই জানা !
হংকলাত উল্টি খোট দিয়া সেই দিনগিলাক ।
বাদুলি হানকে ওলমি আছিলোঁ হংকলাত…
আয়ে হাইহালৰপে গেৰবা ধৰেই…
মোৰ সোণাটো ঐ
সেইখ্খান খেলা নকৰবি
ক’বাত হাত ঠেঙ ভাঙিলি কেংকে ডাক্তৰ আনিম
আমি হ’লোঁ কঁকল ভাঙা মানহু ।
ঘৰৰ কাথিৰ পীৰাখানত বহি
চালঙী বুই থাকা পিতেই
মুখৰ ভিতৰতে ভোৰভোৰবা ধৰেই ।
পিতেইৰ চখুহাল ৰঙা হৈ নাহোনতেই মই
ভিৰা-ভিৰি লৰ মাৰি পলওঁ
দাউৰি দাউৰি যাই
লগৰ চলিমখাৰ কাষ পাওঁ
পিতেই হাতত তৰহিয়া চিকিনি লৈ
খেদি আইছি নিকি
ঘূৰি ঘূৰি চাওঁ ।
যাই পাই লগৰ লিকিৰা মখাৰ লগত টাংগুটি খেলোঁ….
মাঘ বিহু আহিলি আমাৰ চলিমখাৰ গাত তৎ নহৱা হৱেই
চুবাটোৰ গোটাইমখা চলি লগ হৈ ধুম ধাম নৰা কাটোঁ
কাটি ভেলাঘৰ ভেলাপুঁজি বনওঁ
কাবাৰ বস্তিৰপে বিচেৰি বিচেৰি গোধালতা কাটি আনি পুঁজিৰ গাঁথি দেওঁ
কলচোচেনি ধুহি আনি পুঁজিত জামা পিন্ধওঁ
উৰ্কাৰ দিনা ৰাতি কোৰ্হাল কৰি ভেলাঘৰত ভোজ খাওঁ ।
সোঁচাই…
চলি দিনৰ কথাগিলাক মনত পল্লি বৰ ভাল লাগেই জানা !
ধানৰ মাৰনত খোট দিয়া..
মৈহৰ পিঠিত উঠি মৈহ চাৰা…
নষ্টালজিক হৈ পৰোঁ জানা !
বৰ ভাল লাগেই
ইস্কুল বন্ধ থাকবাৰ দিনা ।
বেহেপ পুৱাই
জুইহালত পোৰা আলুইদি
আয়ে উলেই দিয়া
ঝকৰা ভাত কেটমান খাই
পিতেই গম নাপাৱাকে হাতত গুল্টিপাত লৈ বাহিৰ হওঁ
চৰেই চিকাৰ কৰবা ।
আয়ে কৱেই
সোণাটো ঐ , বেছিকে দাউৰি নুফুৰবি
ভাগাৰ লাগবু ।
মোৰ পিছে উল্টাটোহে হৱেই
চৰেই মাৰবা নৰোঁ , দাউৰিহে ফুৰোঁ….
হলিও সেংকে ঘূৰি ফুৰিয়েই ভাল লাগছিল জানা !
কেতবা যাওঁ বান্দৰ খেদবা
গাঁৱৰ গোটাইহোপা চলি ওলেই হাতত টাঙান টোকন লৈ খেদি বান্দৰক তধা মধা দেখওঁ
সেই যাৱাই আৰু একমাহমান নাহেই
পাহেল্লিক্কি আক্কো আহেই…..
সোঁচাই….
মনত পল্লি সেই দিনগিলাকক লেগি আক্কো ঘূৰি যাবা মন যায় ।
সৰু সৰু ঝিয়াগিলাকক ঝোকেই বৰ ভাল লাগছিল জানা !
তোক মই বিয়া কৰম বুলি কলিয়ে সেঁহেত
খঙত ৰবা নৰা হৱেই
মুখখান ফুলালুচি হানকে ফুলেই কৱেই..
মই তোল্লগত বিয়া নহবাহে পাইছি ।
সেহেঁতৰ চখুৰ সেই খংভাৱৰ চাৱনিয়ে
এতিয়াও মোক আমনি কৰেই জানা ।
কেতবা নদীৰ পাৰত যাই বহি থাকোঁ একেলাই…
বৈ আহা পানীখিনিটো কিবা এটা ছন্দ থাকে জানা !
চালি চাই থাকবাৰে মন যায় ।
সোঁচাই সৰুকালিৰ স্মৃতিবোৰ বৰ মধুৰ  জানা….!


<|endoftext|>
<|startoftext|>


বৰকৈ বিষাইছে অ’ পিতাই
বুকুখন বৰকৈ বিষাইছে
তই দেখা সপোনবোৰ নফলিয়াবই চাগে’
এয়া ল.. তোৰ হাতত সপি দিলোঁ মোৰ গুলীবিদ্ধ শৰীৰ
মোৰ মৃত্যুৰ কথা আইক নজনাবি
চেনেহী আই মোৰ, সহ্য কৰিব নোৱাৰিব মোৰ মৃত্যুৰ বাতৰি
তইতো জানই.. ,স্বাধীনতাৰ সপোন দেখিছিলোঁ মই
সেই সপোনৰ পিছে পিছে গৈ ক’ত যে হেৰুৱাই পেলালোঁ নিজক
নিজৰ অস্তিত্বক,
আজি নিজকে বিচাৰি পাবলৈ টান লাগিছে মোৰ
পিতাই অ’ .. সৰুৰে পৰাই দেখিছিলোঁ দাৰিদ্ৰ্য যন্ত্ৰণা
সেয়ে বন্দুক তুলি লৈছিলোঁ পৰিবৰ্তন আনিবলৈ
স্বাধীনতা আনিবলৈ
চা… লম্পটহঁতে এয়া দিলে স্বাধীনতা!
বন্দুকৰ গুলীত স্বাধীনতাৰ ফুল নুফুলে পিতাই
সকলো এতিয়া চয়তানৰ হাতৰ মুঠিত
কেতিয়া যে পুতলা সজাই নচুৱালে গমকে নাপালোঁ
পথাৰৰ মাটিখিনি এইবাৰো উদং হৈ আছে হ’ব পায়
হালৰ গৰুহাল এতিয়া পথাৰত কোনে বাৰু চৰায়..
পিতাই অ’… ;
এতিয়া মোৰ হাতত স্বজাতিৰ তেজৰ দাগ
মোৰ মৃত্যুৰ পাছতো সেই দাগ মই মচিব নোৱাৰিম
স্বাধীনতাৰ সপোন দেখা মোৰ চকুহালি ক্ৰমশঃ অৱশ হৈ পৰিছে
হয়তো আৰু কোনোদিনে মই সপোন চুব নোৱাৰিম
আস.. অন্ততঃ আজি এটা কথা বুজিলোঁ পিতাই
আমিবোৰ আমাৰ মাজতেই পৰাধীন হৈ থাকিলোঁ
… আজীৱন … !
<|endoftext|>
<|startoftext|>


এধানি মান আকাশ এখনৰ তলত  আমি ৰৈ আছিলোঁ
কি আচৰিত কোনো দিনে আমাৰ দেখা সাক্ষাত হোৱা নাছিল
কোনো ৰাতি আমি চোঙ সলাই পিন্ধা নাছিলোঁ বিশ্বাসঘাটকতাৰ পোছাক
অথচ ওঁঠত একেবোৰ ৰেখা লৈ
আমি জ্বলাই আছিলোঁ বেলিটোক
চকুত একেবোৰ দূৰত্ব লৈ
আমি শুহি আছিলোঁ স্বীকাৰোক্তি আৰু
বিদ্ৰোহৰ শ্ৰতলিপি
ভৈয়াম আৰু পাহাৰৰ মাজত তেতিয়াও বাজি আছিল চিফুং
টুকুৰা টুকুৰ শ্লগানবোৰ পাৰ হৈ
আমি য’ত উপস্থিত হৈছিলোঁগৈ
তাত নাছিল কোনো পহৰা
কোনো বেৰিকেড
কোনো অনুশীলনৰ স্তাৱক
এধানিমান আকাশখন তেতিয়াও আমাৰ কান্ধত ওলমি আছিল
বহু আগতেই আমি বুজি উঠিছিলোঁ
এজনে আনজনক বাদ দি
খোজবোৰ সমুখলৈ নিব নোৱাৰি
স্বাধীনতাৰ শেষ পদ্যটো অকলে আওৰাব নোৱাৰি
<|endoftext|>
<|startoftext|>


সন্ধিয়াৰ আগে আগে,
ঠিক আবেলি যেতিয়া হয়..
উদং দুচকুৰে দেখি নোপোৱা জখলা বগাই নামি অহা বেলিটো হেৰায় যায়
কাৰোবাৰ চোতালত, কাৰোবাৰ বিষাদ বুকুত, কোনো জয়াল বাঁহনিৰ আঁৰত৷
মানুহবোৰে বেলিৰ পিছে পিছে বাট লয়..
ঘূৰি আহে ঘৰলৈ; নেদেখে বেলি, দেখে পোহৰ৷
আবেলিৰ আকাশে অভিমান কৰে…
…অপ্ৰাপ্তি, অসম্পূৰ্ণতাত সীমিত হৈ পৰে আকাশ…
সি গৈ থাকে
ক্ৰমশ:
বঠাৰ কোব চুটি কৰে..
ৰৈ পৰে সি
ৰৈ পৰে নাও
দুপৰীয়া বন্ধা খৰিৰ মোঠা জাপে নাওখনত
জী উঠে নাওখন
তাৰ লগতে জী উঠে সময়বোৰ
অভিমানী আকাশে পোহৰ সিঁচে তাৰ বুকুত, নৈৰ বুকুত..
তাৰ ভৰিৰ তলৰ শিলবোৰ জিলিকি উঠে,
নৈখনে, তৰাবোৰে শুভেচ্ছা জনায়৷
অনুভৱৰ সোঁত বয়, অপ্ৰকাশিত অনুভৱবোৰ..
যিহেতু, সি নাৱৰীয়া৷


<|endoftext|>
<|startoftext|>


এটি পৰিভ্ৰমী পক্ষীৰ বিননি
নি: সংগ কলৰৱত কল্লোলিত
সমগ্ৰ জাতি৷
উপত্যকা উপকূল অৱবাহিকা
সপোনৰ অৱস্থান
মানৱতাৰ জয়গান৷
ভূপেন


তোমাৰ সপোনৰ পৰিবৃত্তত
এটা জাতি ভাসমান৷
তোমাৰ সপোনত নদী আছিল
বহাগৰ উছাহ আছিল
এজাক উতনুৱা ফাগুন আছিল
শীতৰ শুকুলা সুবাস
তাতোকৈ কি জানা….
দুখন শুভ্ৰ ডেউকা আছিল তোমাৰ
যি সমগ্ৰ জাতিৰ সহৱস্থান৷
ভূপেন
আজি হয়তো
সপোনবোৰ বিচাৰি নাপাবা
বহাগত, ফাগুনত, শীতৰ সুবাসত
পালেও কিম্বা
হৃদস্পন্দন নিস্তেজ পাবা৷
হাৰিব নোৱাৰা তুমি..
মৰা নৈৰ ওপৰতো সাঁকোৰ
প্ৰয়োজন আছে …জানা
দুখ নকৰিবা
পিৰালিৰ কুকুৰেও গম নাপাই
সপোনবোৰৰ ৰোগগ্ৰস্ততাৰ কথা,
সপোনৰ ধমনী দীৰ্ঘদিনৰ
কলেষ্টৰেলৰ সহচৰী আজি৷
আমি খুউব সচেতন৷
কি কৰিবা কোৱা….
তুমি ভাবিছানেকি বাৰু?
ব্ৰহ্মপুত্ৰৰ বালিচৰত এজোপা কদম ৰুইছিলা৷


<|endoftext|>
<|startoftext|>


তুমি নাই
সকলোৱে ইনাই বিনাই
মই চাওঁ আলসুৱা মেঘৰ আঁৰত
কিজানিবা ভ্ৰমিছা
লুকাই লুকাই৷ ৷


<|endoftext|>
<|startoftext|>


শেৱালি ফুল নুবুটলোঁ মই
গোটেই হৃদয়খন
তিতিকি তিতিকি হয়
তুমি নাই
তুমি নাই
সেমেকা দুৱৰিয়ে কয়৷ ৷


<|endoftext|>
<|startoftext|>


ৰংমন গৈছিল মাছলৈ পুৱাই
ৰহদৈৰ দুচকু
বাটৰ মূৰত
নাই মাছ
নাই ৰংমন
খবৰটো নাপাই চকু উখহাই
ঢৌবোৰ ওফন্দি আহি
লৈ গ’ল সকলো
বুকু উদঙাই৷ ৷


<|endoftext|>
<|startoftext|>


শীৰ্ণ দুহাত
গোটমৰা তুলিকাৰ ৰং
কাক আঁকো কেনেকৈ চাই
গোটেই কেনভাছতে
পৰি আছে ছাই
শুকান লোতকে
লিখে কলিজাত
তুমি নাই
তুমি নাই৷


<|endoftext|>
<|startoftext|>


লুইত স্থবিৰ হ’ল
লুইত তৰাং হ’ল
নিজক লুকুৱাই কান্দে
গতিশীলতাই
দিনৰ জোনাকী হৈ
দুৱৰিত পৰি হায়
নাৱৰীয়া ভটিয়াই যায়
বালিচৰত লিখা আছে
তুমি নাই
তুমি নাই৷ ৷


<|endoftext|>
<|startoftext|>


ভোটা কলমৰ আগ
ৠতুবোৰ আহে
ৠতুবোৰ যায়
নীৰৱে নিমাতে
ৠতুৰ মুখৰ মাত
কাকতি ফৰিঙৰ দলে
কুটি কুটি খায়
শব্দ হেৰাই
চিয়াহী শুকাই
তুমি নাই
তুমি নাই৷ ৷


<|endoftext|>
<|startoftext|>


এইটি বা কোন ওলালে
সিংহ কেনি লুকালে
নেগুৰ কটা শিয়াল আজি
ৰাজসভালৈ যায়“
হোৱা দিয়ে কিৰিলিয়াই
আমিয়েই আমি
আমাক কোনে পায়
তুমি যোৱাৰ পৰাই
দাংহীন দুৱাৰৰ পঁজা
আয়ে শেতেলীত কান্দে
তুমি নাই
তুমি নাই৷ ৷


<|endoftext|>
<|startoftext|>


তুমি আহিবা বুলি মই ৰৈ থাকিম,
জালুকবাৰী বাচষ্টপ,
ভৰলুমুখ,
অথবা চিৰিয়াখানাত৷
মোৰ অপক্ষাৰ আমনিৰ অন্ত পেলাই তুমি আহিবা,
মোৰ নতুনকৈ প্ৰকাশিত কবিতাটোৰ বাবে মোক শুভেচ্ছা জনাবা,
বিনিময়ত মই তোমাক এটা উষ্ণ চুমা দিম৷
আৰূ সেই চুমাটোৰ প্ৰত্যাসা পূৰণ হোৱাৰ পাছতেই তুমি হাঁহিবা,
আমি দুয়ো কিছুদুৰ খোজকাঢ়িম,
দীঘলী পুখুৰীৰ পাৰত বহিম,
তোমাক জোকাম৷
লাহেকৈ চিকুটিলে,
যোৰকৈ নিচিঞৰিবা,
মানুহে শুনিলে পুলিচক জনাব,
পুলিচে ধৰি নিলে ধন ভৰিব লাগিব৷
আৰূ ধন…..
মোৰ জেপত কতেইবা ধন?
কেৱল আছে,
ম’বাইলৰ নম্বৰ লিখা কাগজখন৷
তথাপি তুমি আহিবা
তুমি আহিবা বুলি
জালুকবাৰী বাচষ্টপ,
ভৰলুমুখ,
অথবা চিৰিয়াখানাত মই
ৰৈ থাকিম,
ৰৈ থাকিম,
ৰৈ থাকিম………..


<|endoftext|>
<|startoftext|>


বসন্তৰ সেউজীয়া ৰহণেৰে আলফুল কুঁহিপাত, মৰমবোৰ যেন থোপাথোপে লগাইছিলা মোৰ আলসুৱা খোপাৰ ভাজে ভাজে…তুমি আছিলা__
ফাগুনৰ উন্মুক্ত আকাশ, বতাহে কঢ়িয়াইছিল য’ত ৰঙা ৰঙা প্ৰেমৰ বাউলী ফাকুৱাৰ উচ্ছল৷
তুমি আছিলা__
শাওণৰ গভীৰ নীলা, য’ত শুভ্ৰ মেঘে খেলা কৰিছিল কহুৱাৰ লাহী দেহাৰ আলেঙে আলেঙে৷ উত্তপ্ত বুকুত শাঁত পেলোৱা তুমি হালধীয়া বৰষুণ! ……
আজি মোৰ চৌপাশ মেঘাচ্ছন্ন, সেউজীয়াই মেলানি মাগিছে বসন্তে ৰ পৰা, দুষ্ট ফাগুনো আজি শান্ত, , শুভ্ৰ মেঘবোৰ যেন দুৰাৰোগ্য ৰোগত আক্ৰান্ত৷ ৷ এৰা! সেয়া আছিলা তুমি সপোন সাম্ৰাজ্যৰ একছত্ৰি সম্ৰাট,
এয়া মই এটি ধূসৰ বাস্তৱ৷ !


<|endoftext|>
<|startoftext|>


এবটল ফায়াৰ বল চিলি আচাৰ
জুইৰ গোলাটোৰ দৰে তীব্ৰ জ্বলন
তাৰ বাবেই
তাৰ বাবেই
তুমি ঘূৰিব পাৰা
এহেজাৰ এটা কেঁকুৰি
কাৰণ
তুমি জানা
ঘঁহি লব পাৰিবা গালে মুখে
পাইনৰ আদৰ
শ্বিলঙত গধূলি
শ্বিলঙত গধূলি
এবটল আচাৰ
ফায়াৰ বল চিলি আচাৰ
অগ্নিৰ গোলাটোৰ দৰে পুৰি নিয়া তাৰ জাল
ঠিক তোমাৰ দৰেই
সহিব টান
আকৰ্ষণ এৰিব তাতোকৈ টান! !


<|endoftext|>
<|startoftext|>


শাৰদী সন্ধিয়াটোত
খিলখিলাই হাঁহি আছিল তাই
কণমানিজনী ৰৈ আছিল
জোনাক চোৱাৰ হেঁপাহ এটা লৈ
: দে’তাৰ সতে জোনাক চাম মই…
শামুকীয়া গতিৰ সময়ে
নমাই আনিছিল অন্ধকাৰ
বুকুখনত যেন চলিছিল বুলডজাৰ
হাহাকাৰ কৰি উঠিছিল তেওঁ
সন্ধিয়াটো সন্ধিয়া হৈ থকা নাছিল
পপীয়া তৰাটো আহি
ঘৰৰ ওপৰতে পৰিছিলহি
কি দোষ আছিল মানুহজনৰ!
পুৱাতে ওলাই যোৱা মানুহজন
ঘূৰি অহা নাই
জোনাকৰঙী সন্ধিয়াটোত
বাঢ়ি আহিছিল আন্ধাৰৰ ৰং
তেজৰঙী হৈ ফুলিছিল
সন্ধিয়াৰ জোন
চহৰখনত ওলাইছিল
মাংসপিণ্ডৰ এটা সমদল ..


<|endoftext|>
<|startoftext|>


অদ্বিতীয়ভাৱে মোৰ মনলৈও বহুবাৰ স্বাধীন হোৱাৰ কথাটো আহিছিল৷ যিহেতু আমি এতিয়াও পৰাধীনতাৰ গ্লানিত ককবকাই থকা এজাক স্বপ্নাতুৰ কলৰৱ৷
পুঁজিবাদী সমাজ ব্যৱস্থাই গ্ৰাস কৰি থকা দেশখনত ভাল- বেয়াৰ দোষ -গুণ খুচৰি ফুৰোঁতেই আমাৰ দিন যায়?
বিশেষকৈ আমাৰ দৰে ৰাজ্যবোৰত বাদ, বিবাদ, প্ৰতিবাদৰ বিৰুদ্ধে প্ৰচাৰত ৰাজপথত শ্লোগান দিয়া আন্দোলনকাৰীৰ ছবিবোৰ এতিয়া টি ভি ৰ পৰ্দাৰ সমুখত সুলভ মূল্যত বিক্ৰী হয়৷
টি, আৰ পি
পথভ্ৰষ্ট কৰা নে? আগৰণুৱাৰ ভূমিকা লোৱা?
এই যে অহৰহ এটা শংকা!
আমাৰ মনবোৰত…
নিতৌ বিবেকৰ সৈতে হোৱা যুক্তি -তৰ্কৰ যুদ্ধ৷ আৰু আমি একো একোজন পৰাজিত সৈনিক?
কিয় এনে হয়?
হয়তো ক’ৰবাত কিবা এটা ৰৈ গৈছিল
আৰু সেই ৰৈ যোৱাৰ সময়খিনিত আমিবোৰ ৰৈ আছো৷
ইতিহাসে মিছা নকয়৷ নেলী আৰু ৰজাবাৰীৰ পংকাৰ সেই বীভৎস হত্যাকাণ্ড৷ সেয়া কি আছিল৷ দেশ স্বাধীন হোৱাৰ উদাহৰণ?
নে চুক্তিৰ প্ৰতিশ্ৰুতি!
উত্তৰ ক’ত?
ইতিহাসৰ ক’লা অধ্যায়!
পাহৰি যাম?
সহজ নহয় কথাবোৰ, ভাবিবলৈও, চিন্তা কৰিবলৈও৷


<|endoftext|>
<|startoftext|>


সুখৰ ভেটিত দুখৰ গজালি
দুখৰ ভেটিত সুখ৷
সুখৰ ৰাজঘৰত দুখৰ দলিছা
দুখৰ বাকৰিত সুখ৷ ৷
দুখৰ পৰিধিত সুখৰ বিন্দু
সুখৰ কেন্দ্ৰত দুখ,
সুখৰ বৃত্তই সাঙোৰে দুখক
সুখে-দুখে মিলি জীৱন-যুঁজ৷
সুখ-সুখ বুলি খায় হাবাথুৰি
নেলাগে কাকোৱে দুখ,
দুখৰ মাজতে লুকাই থাকে যে
হেজাৰ সুখৰ মুখ৷
সুখ আৰু দুখ মাথো অনুভৱ
ছাঁ-পোহৰৰ খেলা,
একালৰ সুখও যে হৈ পৰে দুখ
জীৱনৰ ভাটিবেলা৷


<|endoftext|>
<|startoftext|>


বিশ্বৰ সন্তান তুমি
কণ্ঠত সংগীতৰ ধ্বনি
ক’ত সাঁতোৰা নাই তুমি?
লুইত, গংগা, পদ্মা, ভল্গা, মিছিছিপি
তেজপুৰৰ পদুম পুখুৰী৷
আটলাণ্টিক প্ৰশান্তৰ সোঁতৰ মাজত
নিজকে বিলীন কৰি
তুমি হোৱা শিল্পী যাযাবৰী৷
তোমাৰ চিফুং বাঁহীৰ সুৰত
মইনাজানে নাচে
পত্ৰলেখাই পত্ৰ লেখে
চিলঙলৈ গধূলি নামে
শকুন্তলাই লাজ লাজকৈ হাঁহে৷
প্ৰতিধ্বনিত মুখৰ হৈ পৰে আৱেগৰ উচুপনি৷
বজ্ৰ কণ্ঠৰে গীত গাই তুমি……..
দিগন্ত কঁপোৱা….
সাগৰক নচুওৱা…….
অনামিকাক সজোৱা………
শীতৰ সেমেকা ৰাতিত তুমি
লিয়েং মাকাওক ৰিঙিয়াই মাতা৷
তোমাৰ মৃত্যুত আজি……
সাগৰ নিৰাশ….
মৌন আকাশ……
তথাপিও চৌদিশে তোমাৰেই প্ৰকাশ৷
তোমাৰ সৃষ্টিৰ তুলনা নাই…………..
তোমাক প্ৰণামিছোঁ হে সংগীত সূৰ্য৷
<|endoftext|>
<|startoftext|>


তোমাক কোনে ক’লে অ’ ছোৱালী,
বন্ধ কোঠাত সুবাস নেথাকে বুলি?
সাজু হৈ আহিবাচোন কাষলে মোৰ,
মায়াময় সুগন্ধি বিলাম মই৷ ৷


<|endoftext|>
<|startoftext|>


সহজ-সৰল দুচকুতো
সুপ্ত হৈ থাকে তীক্ষ৯ দৃষ্টি৷
তোমাক কোন সময়ত পঢ়ি,
কেনেকৈ কৰিব শিল্প সৃষ্টি,
তুমি গমেই নেপাবা৷ ৷


<|endoftext|>
<|startoftext|>


শান্ত সমাহিত নদীৰ গৰ্ভত
প্ৰবাহিত সোঁতৰ ওপৰত
নিৰ্ভেজাল অনুমান অসম্ভৱ৷ ৷


<|endoftext|>
<|startoftext|>


সেইদিনা ……..
এজাক ধুমুহাত
কঁপি গ’ল আকাশ
কঁপি গ’ল বতাহ
যেন এটা যুগৰ অৱসান ।
সহস্ৰ জনৰ অশ্ৰুৰ বন্যাৰে তিয়ালে
অসমীৰ চোতাল ।
জন সমুদ্র , তোমাৰ কাষত
শিল দ’ল ভাঙি গৈ যাচিলে অশ্ৰুঞ্জলি
পুষ্পৰে সজালে তোমাক ।
অগ্নিৰ লেলিহান শিখাত
বিশ্ব বন্দিত হৈ
ধূপৰ সুগন্ধি আৰু বতাহত বিলীন হলা ,
নদীৰ জলশ্ৰুতিয়ে কঢ়িয়াই লৈ গ’ল
দেশৰ চুকে কোণে তোমাক ।
তুমি অসমীয়াৰ হিয়াৰ আমঠু
প্ৰাণৰো প্ৰাণ ,
আবাল বৃদ্ধ বণিতাৰ বুকুৰ ভাঁজে ভাঁজে
বহোৱালা সাঁচ ।
বিশ্ব দৰবাৰ দেখুৱালা তুমি
সুৰেৰে , ধ্বনিয়ে , গীতেৰে জিলিকালা
অসমীৰ মুখ ।
লোহিতৰ জলৰাশিত তুমি
অসমৰ আকাশত , অসমৰ বতাহত তুমি
অসমীয়াৰ ঘৰে ঘৰে তুমি
মাথো তুমি ।
স্তব্ধ নহয় তোমাৰ উদাত্ত কণ্ঠ
তোমাৰ মহানুভৱতা
মানৱ দৰদী স্বদেশ প্ৰেমৰ বাণী ।
শঙ্কৰ , বিষ্ণু , জ্যোতিৰ লগতেই বহি ললা আজি ।
একতাৰ ডোলেৰে আকৌ এবাৰ বান্ধি গলা
অসম বাসীক ।
ধন্য ধন্য ধন্য বিশ্ব বিজয়ী সুধাকণ্ঠী তুমি ,
তোমালৈ নতশিৰে সহস্ৰ প্ৰণাম আজি ।


<|endoftext|>
<|startoftext|>


এঙেৰুৱা কলিজাৰে ওলমি ৰ’ল দুপৰীয়াটো
সেন্দূৰবোৰে হিয়ালি- জিয়ালিকৈ গালে-
“কাম চৰাইৰ ৰঙা ঠোঁট
তাতে দিলে সেন্দূৰ ফোঁট
দেউতা ঐ…
বতাহত কেচেমা গোন্ধ
নিথৰ চকুহালিত গোট খোৱা মৰমবোৰ তেজ হ’ল
তুলসীৰ তলৰ চাকি গচি নুমাওতে
সেন্দূৰবোৰে কান্দিলে
সেওতালৈ পোনাওতে
শৰতৰ শোকে বাট ভেটি ধৰিলে
সেন্দূৰবোৰে আকৌ কান্দিলে
কাৰোবাৰ ডিঙিৰ গামোচাৰ ৰঙাফুলবোৰ
তেজ নে সেন্দূৰ
ৰঙা গোলাপে উচুপিলে
ৰঙা সূৰুয হেৰালে
সেন্দূৰবোৰে হুকহুকাই কান্দিলে
আন্ধাৰত জিলিকিল পোহাৰখন
মঙহৰ বেপাৰীয়ে মেলিছে
সেন্দূৰৰ বিনিময়ত
তেজ, তেজ আৰু তেজৰ!


<|endoftext|>
<|startoftext|>


জীয়াভৰলীয়েদি এদিন এটা
লহপহ হেঁপাহ উজাই..
শিলঘৰীয়া এটাক
মেখেলাৰ সুতাৰে বান্ধোতে কি ক’লে জানা….
তোৰ বুকুতো হেনো
আছে বসন্তৰ চিকুন মাত
বৰষুণত তিতি তিতি গজিছে
কুমলীয়া কুহিপাত।
আস….
শিলৰ বুকুত গজি উঠে মোৰ
শেলুৱৈ সপোন।
( শোণিতপুৰ জিলাৰ মাজেৰে যোৱা জীয়াভৰলী নদীৰ শিল ঘৰীয়া মাছ আৰু মেখেলাৰ সূতাৰ পুৰণি কাহিনী এটা আছে)


<|endoftext|>
<|startoftext|>


গ্রীষ্ম
ওচৰ চাপি  নাহিবা
তোমাৰ বুকুৰ উত্তাপত মই
মমৰ দৰে গলি যাও


<|endoftext|>
<|startoftext|>


বৰ্ষা
আকাশত কলীয়া মেঘ
মোৰ বুকুত ধুমুহা গাজনি
তোমাৰ চকুত বাৰিষাৰ বৰষুণ


<|endoftext|>
<|startoftext|>


শৰৎ
ওৰনিৰ আৰত শেৱালী চিকুন হাঁহি,
মোৰ মন আকাশত
শৰতৰ শুভ্রতা….


<|endoftext|>
<|startoftext|>


হেমন্ত
মোৰ আশাৰ সেউজীয়াত
তুমিয়েই ঢালিছিলা
হেমন্তৰ ৰং….


<|endoftext|>
<|startoftext|>


শীত
তোমাৰ অবান্তৰ খং
আৰু অভিমানত,
মোৰ হিয়াখন ঠেৰেঙা লাগে
জাৰত কপি উঠে
জীৱনৰ ৰসবোধ শুকাই আহে।


<|endoftext|>
<|startoftext|>


বসন্ত
তোমাৰ মাখিয়তি ফুলফুলা ওঁঠৰ হাঁহিত
কুলিয়ে মাতে, কেতেকী ফুলে,
মোৰ বুকুত বসন্তৰ
প্রথম জাক বৰষুণ নামে
আকৌ বহাগ আহে।


<|endoftext|>
<|startoftext|>


অংকুৰিত জোনাক
প্ৰতিপদ, দ্বিতীয়া, ……
চতুৰ্দশী … পূৰ্ণিমা
আজিয়েই শেষ ৰাতি পোহৰৰ মালিতা৷


<|endoftext|>
<|startoftext|>


প্ৰতিপদ, দ্বিতীয়া …
চতুৰ্দশী, অমাৱস্যা …
আজিয়েই শেষ নিশাহ আন্ধাৰৰ৷


<|endoftext|>
<|startoftext|>


নিশাৰ নাচোন
সাক্ষী জোনাক৷
নিশাৰ হুঁমুনিয়াহ৷
সাক্ষী আন্ধাৰ৷


<|endoftext|>
<|startoftext|>


পৰুৱাই পোৱা সাধুটোৰ অগা-দেৱাত
ওৰে ৰাতি কঁপি থাকে
চাকিৰ শলিতা৷
ছাঁ এটাই ভ্ৰম বকে
ধোঁৱাবৰণীয়া নিশাটো গলিব ধৰে৷


<|endoftext|>
<|startoftext|>


ঘোৰ কলা আন্ধাৰ আঁতৰাই
পূবৰ সূৰুযে আলোক বোধন
কৰিছিল মাথো তেতিয়া.,
যেতিয়া মই তোমাৰ ওচৰলৈ
বুলি বাট বুলিছিলো৷
আজি যেন মই একোকে
বিচৰা নাছিলো
যদি বিচাৰিছিলো
সেয়াও মাথো তোমাকেই৷
অহৰহ কল্ কল্ কৈ বোৱা
তোমাৰ প্ৰেমভৰা নদীৰ সোঁতে
আজি মোৰ হৃদয়ৰ
পাৰ ভাঙি ব’ব ধৰিছিল৷
নেজানো মোৰ তোমাৰ প্ৰতি
ইমান দুৰবলতা ক’ত?
আজি আহি পালোহি তোমাক
পুনৰ সেই ঠাইত
য’ত আমাৰ প্ৰথম চিনাকি৷
হয় এয়াই তুমি
এয়া তোমাৰ দেহজুৰি
বিয়পি থকা উজ্জ্বল জলেই
মোৰ বাবে এতিয়া তীব্ৰ সুৰা
স্বৰূপ৷
হয় এয়াই তুমি৷
জনতাৰ কোলাহল নহয়
য’ত মাথো সমীৰণত ভাঁহি
অহা পখীৰ সুৱদি সুৰ
শুনিবলৈ পাওঁ৷
এইবোৰেই কিজানি মোৰ
তোমাৰ প্ৰতি থকা দুৰবলতা!
তুমিয়েই মাতি আনা মোক
চানডুবি
তোমাৰ সেউজীয়াৰ মাজত
বিচাৰি চাবলে মোৰ সজীৱতা৷


<|endoftext|>
<|startoftext|>


মই উশাহ লৈ আছোঁ
জীৱনে ভালপায় বাবে
সম্ভৱতঃ মই মোক হেৰুৱাব ধৰিছো
নিশাৰ ঝিলিৰ মাতৰ দৰে…..
দিনৰ পোহৰ আৰু ৰাতিৰ আন্ধাৰ
পৃথিৱীয়ে ভালপায় বাবে
সম্ভৱতঃ মই মোক বিচাৰি পাওঁ
চাকিৰ বুকুৰ শলিতাৰ দৰে…..
শেৱালিৰ সুবাস আৰু জোনাকৰ স্নিগ্ধতা
শৰতে ভালপায় বাবে
সম্ভৱতঃ মই মোক সান্তনা দিব পাৰো
নিয়ৰে চুমা দিয়া দুৱৰিৰ দৰে…
কান্দোনৰ চকুপানী আৰু হাঁহিৰ জিলিঙনি
দুয়োৱে ভালপায় বাবে
সম্ভৱতঃ মই মোক নিচুকাব পাৰো
বুকুৰ উমত টোপনি যোৱা শিশুৰ দৰে….


<|endoftext|>
<|startoftext|>


কজলা ডাৱৰৰ বুকুত
কাঁচিজোনে মুখ গুজোঁতেই শুনিলোঁ
তেজীমলাৰ বিলাপ-
“হাতো নেমেলিবি, ফুলো নিছিঙিবি…”
মাতটোৰ পিছে পিছে
গ’লোঁ আগবাঢ়ি
হালিছে জালিছে
চম্পাৱতীৰ দেউতাকৰ ধাননি
ধাননিৰ মাজতে টঙীঘৰ এটা
জিলিকি আছে তাতে
পোহৰৰ কণমানি ৰেখা
আগলৈ খোজ দিবলৈ লওঁতেই
শুনিলোঁ পুনৰ তেজীমলাৰ বিষাদগধুৰ মাত
“আগলৈ নিদিবি খোজ-
ক’ৰে গৰখীয়া তই
মাহীআইৰ বুকুত
দেউতাই জিৰাইছে তাত৷ ”


<|endoftext|>
<|startoftext|>


দীঘল বাটটিত সৰু সৰু খোজবোৰ
তেতিয়া আজিৰ দৰে সহজ নাছিল
অকলশৰে আগুৱাই গৈছিলোঁ ঠিকেই
বুকুখন পিছে দুৰু দুৰু কঁপিছিল
যেন কোনো অন্তহীন যাত্ৰাৰ
সেয়া আছিল মোৰ প্ৰথম পৰিচয়
কল্পনাৰ ৰঙীন পথছোৱা
ক’ত বিচাৰি ফুৰিছিলোঁ নীৰৱে
শিলৰ টুকুৰাৰে তেজ বিৰিঙোতে
নিজকে বুজনি দিছিলোঁ
এয়াইতো কঠিন পৰীক্ষা জীৱনৰ
সাজু হোৱা আৰু আগবাঢ়ি যোৱা
শুনিছিলা নেকি মোৰ গোপন আৱাহন
আঙুলিত ধৰিবলে তাত কোনো নাছিল
দূপৰৰ বেলিটো মূৰতে লৈ
সৰু সৰু খোজবোৰ এতিয়া অলপ সৰল
কিছু অভ্যাস কিছু অসহায় ব্যৰথতা
বুকুখন কঁপিলে লগত ছাঁ এটা লাগে
মোৰ ছাঁটো নাই এই ভৰ দুপৰীয়া
হয়তো আবেলি লগ পাম
নে অন্য দিশেৰে যাম
ৰ’দে দহি নিয়া মাটিৰ দেহাত
আৰুনো সংগ্ৰামৰ কিমান শকতি বাকী
ৰৈ দিলে আজি বাটেই হেৰুৱাম


<|endoftext|>
<|startoftext|>


তুমি এনে এটা দিনত আহিলা
মই মোৰ মূৰ তুলি
তোমাক চাব নোৱাৰো,
চকুত চকু থৈ মনৰ দুআষাৰ
গোপন কথা তোমাক
কব নোৱাৰো৷
তুমি এনে এটা দিনত আহিলা, মাথো
চকু মুদি আলিংগন কৰিব পাৰো
নতুবা হাত জোকাৰি
দুয়ো দুয়োকে
বিদায় জনাব পাৰো৷


<|endoftext|>
<|startoftext|>


কিমান হেপাহত আয়ে মোক তুলিছিল
পিতায়ে ঝিলিৰ মাত খেদি খেদি
পৰ দিছিল মই ওপজাৰ নিশা
খুৰীয়ে গোটেই মজিয়াখন
জকমকাই তুলিছিল
গোৱৰ-মাটিৰ লেচাৰে
ককাইয়ে ৰুইছিল শাৰী-শাৰী তৰা
বুঢ়ীআয়ে হাতনি পেৰাৰ বুকু উদং কৰি
হীৰা ফুল বাছিছিল মোৰ কপালত
দদাইৰ চুমনিত মোৰ ভৰিৰ নূপুৰে
মুগা-সূতা কাটিছিল
মামাৰ পদূলিত শেৱালি ফুলিছিল ন কৈ
মোৰ খিলখিল হাঁহিত
ৰিহাৰ খমখমনি নৌ তুলোতেই
মোৰ যৌৱনৰ পাৰ ভঙা উচাহে
উজুতিত আত হেৰুৱালে
এতিয়া যে প্ৰতি সন্ধিয়া
মোৰ কপালৰ হীৰা-ফুল সহে
অচিনাকি গ্ৰাহকৰ শৰীৰৰ গোন্ধত
দাম-দৰ চলে মোৰ বুকুৰ মঙহৰ
মই যে অভিজাতৰ
বিছনা শুৱনি কৰা
নজ্বলা ধুপৰ সুগন্ধি৷


<|endoftext|>
<|startoftext|>


পইচাবোৰ এদিন যেতিয়া মূল্যহীন হ’ব
সেইদিনা মানৱতাই মূৰ দাঙি উঠিব
নাথাকিব ধনী, নাথাকিব দুখীয়া
নহ’ব লুভী কোনো মন্ত্ৰী, নহ’ব লুভী কোনো বিষয়া
পইচাবোৰ এদিন যেতিয়া মূল্যহীন হ’ব
দামী আহাৰ বুলি একো নাথাকিব
নাথাকিব দামী কোনো গাড়ী, কোনো শাড়ী
নাথাকিব তেতিয়া কোনো দামী ঘৰ
সকলোৱেই গাড়ীত উঠিব পাৰিব, হোটেলবোৰত সোমাব পাৰিব
পিন্ধিব পাৰিব ইচ্ছাৰ পোছাকযোৰ
পানী-পোতা ঘৰত তেতিয়া কোনেও নাথাকিব
পইচাবোৰ এদিন যেতিয়া মূল্যহীন হ’ব
মানুহৰ প্ৰতি মানুহৰ সন্মান বাঢ়িব
তেতিয়া যে উচ্চ-নীচ একো নাথাকিব
মানুহ হ’ব আদৰ্শৰ পূজাৰী, ধাৰক আৰু বাহক
পইচাবোৰ যেতিয়া এদিন মূল্যহীন হ’ব
পইচাবোৰ এদিন যেতিয়া মূল্যহীন হ’ব
সকলোৱেই তেতিয়া কাম কৰিব
অন্ততঃ শ্ৰমৰ মূল্য নুবুজা কিছুমানে বুজি পোৱা হ’ব
আটাইবোৰ মানুহ হৈ পৰিব ’মানুহ’
মানৱতা প্ৰতিনিয়ত তেজত দৌৰিব
পইচাবোৰ এদিন যেতিয়া মূল্যহীন হ’ব …….


<|endoftext|>
<|startoftext|>


মোক কিছু জিন লাগিছিল
পিছে সাধাৰণ জিন নহয়…
নাই-নাই কোনো তাৰকাৰো জিন নহয়৷
অলপ জিন লাগিছিল
পেৰিচীয় সাধাৰণ জনতাৰ,
বিবেকৰ দংশনত কৰ্মসষ্টম পেৰিচীয় বীৰ যোদ্ধাৰ;
ভোক আৰু পিয়াহক নেওঁচি,
সঁচা আৰু মিছাৰ প্ৰভেদ বিচাৰ কৰিব জনা
পেৰিচীয় শ্ৰমিকৰ
যি পেৰিচীয় জনতাই উঘালি পেলাইছিল
ৰঙা-ক’লা ফিতাৰ বেৰ,
জুমি চালেও দেখা নোপোৱা প্ৰচীৰৰ আচৰ্য্যভূমি৷
স্বাভিমানৰ মিঠা জুইকুৰা য’ত নুমোৱা নাছিল কাহানিও,
তেনে লোকৰ জিন লাগে কিছু৷
মই আজি সুমুৱাই ল’ব বিচাৰো দেহৰ প্ৰতিটো কোষে-
কোষে৷
বোকাত পোত যোৱা ভৰি আজি পখালি ল’ব বিচাৰো,
ৰঙা হাতযোৰৰ মাজত যেন নিজকে পাহৰি গৈছো
আজি সেয়ে ন’কৈ জীয়াব বিছাৰো,
এটি নতুন অস্তিত্ব লাগে মোক
পেৰিচীয় জিন লাগে মোক!
সঁচাক সঁচা আৰু মিছাক বাট আগচি ধৰিবৰ
সাহস লাগে মোক,
অষ্টাদশ শতীকাৰ আবেলি শুই পৰা
পেৰিচীয় লোকৰ শত সহস্ৰ দেহ,
বাৰু কবৰ খান্দিলেই জিন পামনে…! ?


<|endoftext|>
<|startoftext|>


কৰ্ণৰ শৰীৰত কবচ কুণ্ডল
কুন্তীৰ অমোঘ মন্ত্ৰৰ ফলাফল
বিষাদ আৰু হেঁপাহৰ অৱনমিত দাবানল
কৰ্ণৰ বিদীৰ্ণ দুখ….
আকুল সময়ৰ সাক্ষীক কুন্তীৰ কোলাত দি
উদয় আৰু অস্তৰ গতানুগতিকতাৰে
হেৰাই যাবলৈ দিলে কৰ্ণৰ ঠিকনা
(কিয় জানো মোৰ মাজে মাজে সূৰ্যটোক গছত বান্ধি থবৰ মন যায়)
নিৰ্বাক সময়
প্ৰতিটো মুহূৰ্তত কৰ্ণৰ স্পন্দনত আঘাত
তীব্ৰ অন্তৰ্দ্বন্দ্ব তীব্ৰ সংঘাট
হায় পৰশুৰাম দুৰ্বিপাকৰো কি যে পাক
মোৰ জন্মও আছিল অবাটে লোৱা এটা বাট
সেই বাটেৰে আহি সন্তৰ্পণে মই এজোপা গছ হ’বলৈ ধৰিলো
শিপা আৰু সেউজীয়া
শিপাত ভৰদি মই থিয় হ’লো মাটিত
সেউজীয়াবোৰ যোদ্ধা হৈ পৰিল
এজাক বায়ুৰ অন্বেষণত পাতবোৰ যুঁজাৰু হ’ল৷
কৰ্ণৰ হৃদয়ত বিষাদৰ টুকুৰা এটা সন্তৰ্পণে ঘূৰি ফুৰিছিল
ঠিক মোৰ গা গছ আৰু সেউজীয়াবোৰত পিতপিতাই ফুৰা দুখবোৰৰ দৰে
কৰ্ণ,
তুমি তোমাৰ সঠিক ঠিকনা জানিও “মাৰফৎ “ লিখিব নোৱাৰিলা
আৰু
অতি সন্তৰ্পণে মই এজোপা যুঁজাৰু গছ হৈ পৰিলো৷


<|endoftext|>
<|startoftext|>


বিমূৰ্ত্ত কামনাত ডুবি আছে
নিঃসংগতাৰ সুৰ গুঞ্জড়িত এখনি আকাশ
আৰু
জেপত সযতনে কঢ়িয়াই ফুৰা
এখনি নীলা চিঠি৷
মানুহে কয় মই হেনো অকলশৰীয়া৷
তোমাৰ এলবামৰ পৃষ্ঠাত বন্দী
শিৰোনামহীন অতীত৷
নিসংগ নায়কৰ মিছা অভিধাৰে নামাতিবা মোক
তোমাৰ স্মৃতিৰে এতিয়াও ওমলোঁ তাত
সোঁৱৰণী সোণালীয়ে পাখি মেলে য’ত৷


<|endoftext|>
<|startoftext|>


নিজান আবেলি
বুকুত এসাগৰ কথা,
কাৰোবাৰ বুকুত হেৰাই যোৱাৰ হেঁপাহ,
নৈৰ নিজান পাৰৰ সুহুৰি,
যন্ত্ৰণাকাতৰ হিয়াৰ চটফটনি,
একেলগে খহাইছো দুখৰ মথাউৰি!
পাৰভগা চকুলোৰ ঢল,
নিশ্চুপ প্ৰতিটো পল৷
নজনাকৈ হাত ধৰিছো,
বুকুৰ বিষবোৰ ভগাইছো,
চকুলো মচি হাঁহিছো
প্ৰতিপল উদ্ যাপনৰ বাবে
আকৌ পণ কৰিছো৷


<|endoftext|>
<|startoftext|>


তাহানিতেওঁ জীপাল হৈছিল দেওবাৰ,
মনত বাৰে বাৰে খুন্দা খাই উভতিছিল
এটাই প্ৰশ্ন ….
এই ধুনীয়া দিনটোৰ আগত দেও লগালে কোনে?
মহাভাৰতৰ বাবে ঘৰে ঘৰে ক’লা বগা
টি ভি বিচৰাৰ দৌৰ,
গোটেই দিন অনাই বনাই ঘূৰি অহাৰ
পিছত এসাঁজ জুতিৰ ভাত,
আইৰ অমাতৰ মাত,
পাতত পিতাইয়ে চিকুটি দিয়া মাছ৷
হোষ্টেলৰ ৰঙীন দেওবাৰবোৰো সতেজ আছিল,
হেঁপাহৰ এসাঁজ কাৰ ঘৰত খামগৈ বুলি
সপ্তাহটো গুণাগথা চলিছিল৷
হেনাই ফিৰফিৰিয়া কৰা এসোপা চুলি
চাঁদত যেনিতেনি নাচিছিল,
ভিজিটিং ৰুমটো গুণগুণনিৰে ভৰি আছিল৷
হেপাহৰ দেওবাৰটোত দীঘলীপুখুৰীও
চঞ্চল হৈছিল৷
মানুহজনৰ বাবেই চাগে দেওবাৰটো
আৰু অধিক ভাললগা হৈছিল৷
পৰিয়ালটোক এসপ্তাহৰ মুৰে মুৰে ল’গ পাবলৈ
তেৱোঁ যেন কাতৰ হৈ থাকিছিল৷
ল’ৰাটোৱেও আগ্ৰহেৰে ৰৈ থাকিব শিকিছিল,
মানুহজনীয়ে হেপাঁহৰে বিধে বিধে বনাইছিল,
প্ৰাণ পাই উঠা ঘৰখনৰ বাবে মাকেও
প্ৰতিটো দিন দেওবাৰ হোৱাটোকে যেন বিচাৰিছিল৷
তেওঁ নহা দেওবাৰটোত
লৰাটোৱে বাৰে বাৰে আজি কি বাৰ সুধিছিল?
মাকজনীয়ে মাছ নালাগে যা বুলি মাছ দিয়া লৰাটোক ওভতাই পঠিয়াইছিল৷
মানুহজনীয়ে পিতিকি থকা ভাতবোৰ
এটা পাকত নি মেকুৰীৰ আগত ঢালিছিল!
হেঁপাহৰ দেওবাৰটো বিষণ্ণতাত বুৰ গৈছিল৷


<|endoftext|>
<|startoftext|>


আজিৰ দিনটোত আপুনি কি কৰে?
সুখৰ নে পোহৰৰ যজ্ঞ পাতে?
নে বুকুলৈকে উজাই পোৰা মাংসৰ গোন্ধ?
গৰ্বত উফন্দি উঠেনে আপোনাৰ
জাতিৰ বাবে চিন্তা কৰা বুকুখন?
নে পুতৌত গদ্ গদ্ হৈ পৰে সেইসকল লোকলৈ,
যিসকলে আপোনাক আদৰিলে ৰজাৰ দৰে!
সন্মান দিলে জাতীয় নায়কৰ দৰে!
গামোচাখনৰ চকুপানীখিনিক কোনেওঁ নেদেখিলে!
কেনে আছে আপুনি?
বতাহত বিয়পি থকা হুমুনিয়াহবোৰ
আপোনাৰ প্ৰাপ্তি৷
কলিজাৰ কেঁচা দাগবোৰ
আপোনাৰ সফলতা৷
পংগুত্বৰ যন্ত্ৰণাবোৰ আপোনাৰ সুনাম
কাৰণ আপুনি যে জাতীয় নায়ক?
কেনে আছে আপুনি?
কেইটামান ফটকা চাগে আজি বেছিকৈয়ে ফুটাই!
উগাৰি থাকিব পৰাকৈ দুগৰাহ
বেছিকৈয়ে খাই!
পোৰা মাংসৰ গোন্ধৰ বাবে
উন্মাদ চাগে
আজি আকৌ হয়৷
কুশলেই থাকক বাৰু!
কিজানিবা ৰজাঘৰীয়া হৈ
আকৌ ঘূৰিব আমাৰ মাজলৈ!
আমি শাসিত হ’ম!
আমি শোষিত হ’ম
কৰাল মৰা শোণিতেৰে
গামোচাখন আপোনাকে পিন্ধাম,
উচৱত মতলীয়া হ’ম৷
ভাল দিনৰ বাবে আমি অধমবোৰে
বাট চাই ৰ’ম৷
সকলো সলনি হ’ব
দিন গৈ ৰাতি হ’ব
গছ পাতে বৰণ সলাব,
কাহানিও পিছে তেওঁলোকৰ বুকুৰ
ঘাঁ ডোখৰ নুশুকাব৷
প্ৰতিদিনে হুমুনিয়াহত আপোনালৈ
শাওপাত সৰিব৷


<|endoftext|>
<|startoftext|>


খবৰটো গাওঁখনত ঘূৰি ফুৰিছে,
মুখে মুখে বাগৰি খবৰটোৱে
নতুন নতুন ৰূপ পাইছে
“আইজনী ঘৰলৈ ঘূৰি আহিছে৷ ৷ “
মাহ হালধিৰ গোন্ধ লৈয়েই আইজনী
ঘৰলৈ ঘূৰি আহিছে৷
দেউতাক প্ৰয়োজনতকৈ গহীন হৈছে,
অকাৰণতে মাকৰ চিঞৰ বাখৰবোৰ
বাঢ়ি আহিছে,
ককায়েক দুয়োটা ৰাতি দেৰিকৈহে ঘৰলৈ উভতিছে,
চিনাকি মানুহকেইটাৰ অচিনাকি ৰূপত আইজনী জঠৰ লাগিছে৷
উকা কপালখন লৈ যে তাই ঘৰলৈ ঘূৰি আহিছে৷
সৌ সিদিনা
তাই ঠেহ পাতিলে
দেউতাকৰ ভাত পেটলৈ নগৈছিল,
ককায়েক দুয়োটা টাকুৰি ঘূৰাদি
তাইৰ কাষে কাষে ঘূৰিছিল,
মাকে কুকুৰাৰ ডাঙৰ মঙহ টুকুৰাটো
তাইৰ পাততে দিছিল৷
আইজনীৰ ঠেহ ভাঙিবলৈ যতনৰ
অভাৱ নাছিল৷
সৌ সিদিনা
তাই সৰু কইনা সাজিছিল
ককায়েক দুয়োটাকে যে তাই
নোচোৱাকৈ থাকিব লগা হৈছিল,
আঁৰে আঁৰে তাইক চাই থাকোঁতে
দুয়োটাকে তাই ধৰা পেলাইছিল৷
সৌ সিদিনা
বুকুৰ ঢপঢপনিৰে তাই
তামোলৰ বটা লৈছিল,
নখে মাটি বাকুহি
জীৱনৰ ন ঠিকনা গাঠিছিল,
উগুল থুগুল বুকুৰ শৱদ তাই
কাণেৰে শুনিছিল,
আইজনী কইনা সাজিছিল,
উৰুলিৰে ঘৰখন মুখৰ হৈছিল,
আইজনীপৰৰ হৈছিল৷
বুকুত সপোনৰ উঠা-নমাৰ ভৰ
মাৰ নৌ যাওঁতেই
খবৰটো আহিছিল,
লখিমী বোৱাৰী কুলক্ষণী হৈ
পৰিছিল,
ঘৰলৈ ঘুৰাৰ বাদে
আইজনীৰ উপায় নাছিল!
তাই এটা খবৰ হৈ পৰিছিল৷
চিনাকি মানুহকেইজন তাইৰ বাবে
অচিনাকি হৈ পৰিছিল!
আইজনী দ্বিতীয় বাৰলৈ বিধৱা হৈছিল৷
“খবৰটো পুৰণি হোৱাৰ আগতে
এটা নতুন খবৰে গাওঁখন কপাই গৈছিল,
“ঘৰৰ পুখুৰীটোত আইজনী উপঙি উঠিছিল৷ “


<|endoftext|>
<|startoftext|>


তোমাৰ প্ৰেমত আকণ্ঠ ডুব গৈ মই যে ভজন গাব নাজানো, প্ৰেমৰসৰ চেতাৰ যে মই বজাব নাজানো
মই যে নহওঁ কলিযুগত তোমাৰ ৰাধিকা
যমুনাৰ তীৰত পিছে আজিও হাজাৰ হিয়াৰ কান্দোন
তোমাৰ ভক্তি প্ৰেমৰ বাবে নহয় পিছে সেয়া
কানাইৰ বাঁহিৰ মূৰ্চনাত নিজক হেৰুওৱা বাউলী বতীয়া ৰাধা যে মই নহ’লো
– ৰাধিকা, যি অপ্ৰাপ্তিৰ মাজতো বিচাৰি পায় প্ৰাপ্তিৰ পূৰ্ণতা
আৰু মই যে বিচাৰি ফুৰো প্ৰাপ্তিৰ আঁচলত অপ্ৰাপ্তিৰ শূন্যতা৷
মই অনাৰ্য্য জীয়ৰী ৰুক্মিনী
তোমাৰ প্ৰেমৰ বাবে ত্যাগ কৰিব পাৰোঁ
পিতৃ ৰাজ্য কুণ্ডিল নগৰ ও পিতৃ ধৰ্ম
মোক নালাগে এনে সমাজ য’ত মোৰ ভাল পোৱা বন্দী হয়৷ গোপনে পলাই যাবলৈয়ো ভয়
নকৰো তোমাৰ স’তে
মই সত্যভামাৰ স’তে সতিনী খাতিবলৈয়ো ৰাজী আছো৷ কাৰ খোপাত শুৱাব পাৰিজাত? ? ?
মোৰ যে আশা আৰু সপোন বহুত
আৰু আছে অনেক কামনা বাসনা
বাহ্যিক কিম্বা আভ্যন্তৰিণ৷
সৃস্থিৰ অনেক ৰূপ মই – যুগ যুগ ধৰি মই নাৰী, মই প্ৰকৃতি
মই. দেৱী, মানৱী মই, সতী – সাবিত্ৰী, বেউলা -দময়ন্তী, ৰাধিকা – দ্ৰৌপদী
আদিকে ধৰি অনেক মোৰ প্ৰেমৰ গাথা
দানৱৰ প্ৰেমতো পৰো মানৱৰ প্ৰেমতো পৰো – মই যে নাৰী
মোৰ প্ৰেমত পৰিলে দানৱ মানৱ হয়, মোৰ প্ৰেমত হাৰিলে মানৱ দানৱ হয়
কাৰণ – মই যে নাৰী, মই. যে প্ৰকৃতি৷
হে মুৰুলীধৰ ৰাধাৰ কানাই, তোমাৰ প্ৰেমৰ গাথা কোৱা, ক’ত তোমাৰ. প্ৰেম? ? ?
তুমি যে ব্যৱহাৰ কৰি আহিছা মোক
যুগ যুগান্তৰৰ পৰা, দেৱীৰ ৰূপতো মানৱী ৰূপতো৷


<|endoftext|>
<|startoftext|>


ছয় ঋতুৰে লালিতা পালিতা মই
সেয়েহে তোমাক অনুভৱ কৰো হেমন্ত
প্ৰথম শীতৰ পুৱাৰ এই শুষ্ক শীতল জাৰ
মোৰ ভাল লাগে যেন এক এৰাবাটৰ সুৰ
দলিয়াই পেলাওঁ আবেগ হিন উমাল নিহালি
মোক উৰি যাব দিয়া ঋতুৰ অন্তত
নামনি হিমালয়ৰ কাষে কাষে
সেউজ বোৰ য’ত সোণালী হৈ হালেজালে
শুকান পাতৰ ধাৰত
য’ত কাঞ্চনীৰ তেজৰ বুলৰ কাহিনী
মোৰ আই তুমি আহা হৈ চিলনী
মই হ’ব বিচাৰো চম্পাৱতী
নালাগে মোক ওখ ঘৰৰ সৌভাগ্য
মিছা এই সৌষ্ঠৱ
জনমে জনমে আই তোমাৰ পঁজাৰ
লখিমী নহলেও হৈ ৰ’ম তেজা
মই নাগাওঁ কেতিয়াও গীত বেজাৰ!


<|endoftext|>
<|startoftext|>


মন যায় ….
তোৰে সতে পুৱাৰ দূবৰিৰ নিয়ৰ খচকি,
বুটলিবলৈ কোঁচভৰা শেৱালিৰ ফুল,
সময়খিনিক ৰাখিবলৈ বান্ধি
মালা গাঁথি গাঁথি৷ ৷
মন যায়….
তোৰে সতে নদীৰ নীলাখিনিত সাতুৰি নাদুৰি,
পাৰ কৰিবলৈ এক অলস দুপৰ,
আৰু সাজিবলৈ সপোনৰ ঘৰ,
নদীৰ পাৰৰ ঘূৰণীয়া শিল বুটলি বুটলি৷ ৷
মন যায়….
তোৰে সতে হাতত হাত ধৰি,
অনাই বনাই ফুৰিবলৈ ঘূৰি,
এটি অবাধ্য আবেলি,
এসোপামান সেউজীয়াক উশাহত টানি টানি৷ ৷
মন যায়….
তোৰে সতে কটাবলে এটি মিঠা গধূলি,
জোনাকীৰ চাকিৰে পতা দীপাৱলী,
নীৰৱতাক ভাষা দিয়া,
ঝিলী আৰু ভেকুলীৰ গান শুনি শুনি৷ ৷
মন যায়….
তোৰে সতে বাট বাট বুলিবলৈ,
জোনবাইৰ দেশলৈ বুলি,
ৰূপকথাৰ পক্ষীৰাজ ঘোঁৰাত উঠি,
হাটীপটীৰ বাটেদি পোহৰৰ পম খেদি খেদি৷ ৷


<|endoftext|>
<|startoftext|>


মা’ তুমি মোক মাৰি পেলাবা নেকি
দেউতাৰ আদেশ
সৰলতাৰে গ্ৰহণ কৰি?
মা’ মই বাৰু বাকৰ ঔৰষত
জন্মিলো নেকি ছোৱালী হৈ?
মোৰ চেহেৰা তোমাৰ দৰে মা’
সেইজনৰ বাবে তোমাৰ ভয় ইমান
যিজন পূজনীয় পিতৃৰ নামত এজন চয়তান
সেই সকল আত্মীয়-কুটুমে মোক মাৰিবলৈ ওলাইছে
যিসকলে মাতৃৰ অন্তৰবেদনা কেতিয়াও নুবুজে,
নে সেইখন সমাজক ভয় কৰা?
যিখনত নাৰীৰ কেঁচা দেহ
পানীৰ দৰত হয় বেচা-কিনা
মা’ ভাবি চোৱা সেইসকল পিতৃ-মাতৃৰ কথা
যিসকলে পিতৃ-মাতৃত্ব অৰ্জনৰ বাবে কত বছৰ অপেক্ষা কৰি আছে,
ইশ্বৰক বিচাৰি
মন্দিৰে-মছজিদে ঘূৰিছে,
তোমালোককতো ভগৱানে চাইছে
দয়া কৰিছে
ছোৱালী বুলি কিয় তিৰস্কাৰ কৰা?
এবাৰ হ’লেও মোক জীৱন দান দি বুকুৰ উম দিয়া৷


<|endoftext|>
<|startoftext|>


পুৰাঙৰ ৰাগি লাগি
শিমলু ফুলে
ফাগুণৰ দুষ্ট চাৱনিত মাতাল হৈ
কোনেনো অইনিতমৰ সুৰ এটি তোলে!
ভাঁহি আহে ঢোলৰ মাত
পানৈহঁতে নাচি উঠে তৰাপাতৰ গাঁত
নিলাজ হাঁহিৰ ৰং লাগি
বলীয়া হয় মোৰ হাতৰ বাঁহ বাঁহী
চৌপাশে ৰিবি গাচেং আৰু মিবু গালুকৰ
চিনাকি ছবিৰ তাজমহল হাঁহি৷


<|endoftext|>
<|startoftext|>


কোনো কৃষ্ণগহ্বৰেই সহ্য নকৰে
সৌৰজগত
সি তৰাবোৰ পি খায়
পোহৰবোৰ চোবায়
তাৰ হুতাশত চেঙেলীয়া সময়বোৰ
নিজে নিজেই
তাৰ পেটত সোমায়
এতিয়া আৰু আক্ষেপ কৰি লাভ নাই
যিমান পাৰা সোণকালে প্ৰবেশ কৰা তাৰ উদৰত
আৰু বিকিৰণ কৰা তোমাৰ তাপ
কিছুদিন কষ্ট পাবা
তুমি জ্বলিবা
তুমি গলিবা
তুমি সলনি হ’বা তৰংগলৈ
আৰু অপেক্ষা কৰিবা সেই সুবৰ্ণ লগ্নলৈ
আচলতে কৃষ্ণগহ্বৰবোৰ এনেকুৱাই
গধুৰ হ“বলৈহে সি বন্ধু গোটায়
দিহিঙে দিপাঙে ঘূৰি ফুৰা
অলপধতুৱা ধুমকেতুকেইটা
প্ৰথমতেই তাৰ পেটত সোমায়
গধুৰ হোৱাৰ পিচত আৰু তাক কোনে পায়
তেতিয়া সি জ্বলি থকা বেলিবোৰকো
থপিয়াই আনি তপতে চোবায়
কৃষ্ণগহ্বৰৰো এদিন থাকে
ভগৱানক অত্যধিক ভালপোৱা মানুহবোৰ
প্ৰথমতেই তাৰ কাষ চাপে
কি কৰিবা দুনিয়াখনতো এনেকুৱাই৷


<|endoftext|>
<|startoftext|>


আমিতো জানোই
আমাৰ এতিয়া দুটাকৈ কামিজ
দুয়োটাতে দুয়োটাৰ ফটা মুখাৰ টাপলি
এটা আন্ধাৰত পিন্ধো,
পোহৰত সলাই লওঁ আনটো
ভোক এতিয়া এনেকুৱাই
উদৰ পুৰাই ক্ষুধা ভৰাই


<|endoftext|>
<|startoftext|>


গ্ৰীষ্ম
ওচৰ চাপি নাহিবা
তোমাৰ বুকুৰ উত্তাপত মই
মমৰ দৰে গলি যাও


<|endoftext|>
<|startoftext|>


বৰ্ষা
আকাশত কলীয়া মেঘ
মোৰ বুকুত ধুমুহা গাজনি
তোমাৰ চকুত বাৰিষাৰ বৰষুণ


<|endoftext|>
<|startoftext|>


শৰৎ
ওৰনিৰ আৰত শেৱালি চিকুন হাঁহি,
মোৰ মন আকাশত
শৰতৰ শুভ্ৰতা….


<|endoftext|>
<|startoftext|>


হেমন্ত
মোৰ আশাৰ সেউজীয়াত
তুমিয়েই ঢালিছিলা
হেমন্তৰ ৰং….


<|endoftext|>
<|startoftext|>


শীত
তোমাৰ অবান্তৰ খং
আৰু অভিমানত,
মোৰ হিয়াখন ঠেৰেঙা লাগে
জাৰত কপি উঠে
জীৱনৰ ৰসবোধ শুকাই আহে৷


<|endoftext|>
<|startoftext|>


বসন্ত
তোমাৰ মাখিয়তি ফুলফুলা ওঁঠৰ হাঁহিত
কুলিয়ে মাতে, কেতেকী ফুলে,
মোৰ বুকুত বসন্তৰ
প্ৰথম জাক বৰষুণ নামে
আকৌ বহাগ আহে৷


<|endoftext|>
<|startoftext|>


বহুদিন হ’ল
তোমাৰ সৈতে শেষ দেখাৰ…
কেনে আছা অদিতি?
সৌ সিদিনা দেখিছিলো তোমাক
দিঠকত নে সামাজিকত
সেয়াহে নিশ্চিত নহও
চাৰিওফালে আছিল কেৱল গুলীৰ শব্দ
বতাহত বাৰুদৰ গোন্ধ
শুনিছিলো চিৎকাৰ, আৰ্তনাদ
নিৰ্বিচাৰ গুলীচালনাত পলকতে নিথৰ হৈছিল
বহুকেইটা নিষ্পাপ শৰীৰ৷
কিহৰ বাবে আছিল সেই ধ্বংসযজ্ঞৰ আয়োজন
মই নাজানো অদিতি
লৰা ধপৰাত বাগৰি পৰিছিলো ময়ো
পথভ্ৰষ্ট মোৰ কোনো সহোদৰৰ গুলী এটাই
চুই গৈছিল মোকো
লেলিহান শিখাৰে সৈতে
দপদপকৈ জ্বলিছিল ঘৰবোৰ
শান্তিৰ কপৌবোৰ উৰামাৰিছিল দূৰলৈ
তেনেতেই দেখা পাইছিলো তোমাক
দিঠকত নে সামাজিকত
গম নাপালো অদিতি …
নিজতকৈও তোমালৈহে বেছি চিন্তা হৈছিল
কিয়
তেতিয়া বুজি পোৱা নাছিলো অদিতি৷
কেনে আছা অদিতি?
তোমাৰ কবি এতিয়া ভীষণ ব্যস্ত
সংসাৰৰ মোহত মোহগ্ৰস্ত…
ভৰত ভাৰাক্ৰান্ত৷


<|endoftext|>
<|startoftext|>


কাতিৰ ৰাতি
পেটৰ কলমল
কাতিৰ ভোক বৰ অসহনীয়
গেৰধৰা ধাননিখনক লৈ
ৰচো অলেখ সপোন
বাট চাম ককালত গামোচা বান্ধি
আঘোনা পথাৰলৈ
সোণোৱালি ধাননিৰ সপোন ৰচি
পেটৰ ভোক মচি
কলমল পেটৰ যন্ত্ৰনা সহি
ৰৈ আছো পেটৰ কলমল মাৰিবলৈ
কঙালি অ কাতি নকৰিবি দীঘল ৰাতি
এই ভোক বৰ অসহনীয়
কাতিৰ ভোক বৰ যন্ত্ৰনাদায়ক
কাতি কাতি কাতি


<|endoftext|>
<|startoftext|>


প্ৰকৃত শিক্ষক অভিজ্ঞতা
প্ৰকৃত ছাত্ৰ প্ৰচেষ্টা
শ্ৰেষ্ঠ গ্ৰন্থ জীৱন
শ্ৰেষ্ঠ খাদ্য চিন্তন
শ্ৰেষ্ঠ আশ্ৰয় সততা৷


<|endoftext|>
<|startoftext|>


আনে চাবৰ বাবে থিয় হোৱা
আনে জানিবৰ বাবে কথা কোৱা
নিজ প্ৰশংসা শুনিবৰ বাবে
থাকা তুমি ক্ষন্তেক নিৰৱে
তাৰ পাছত নিজ পথ লোৱা৷


<|endoftext|>
<|startoftext|>


ঘোঁৰাৰ পৰিচয় দৌৰত
গাইৰ পৰিচয় গাখীৰত
ষাঁড়ৰ পৰিচয় বোজাত
জ্ঞানীৰ পৰিচয় বচনত
বীৰৰ পৰিচয় ৰণত৷


<|endoftext|>
<|startoftext|>


আনৰ গুণ দেখা
নিজৰ দোষ লেখা৷


<|endoftext|>
<|startoftext|>


শত্ৰুক বিনাশ কৰা বন্ধুত্বৰে
খঙক বিনাশ কৰা ভালপোৱাৰে
যদি নিজে সুখ লোৱা
তেন্তে আনক সুখী কৰা
মৃত্যুক জয় কৰা ত্যাগেৰে৷


<|endoftext|>
<|startoftext|>


নিজ নামে ধন্য যিজন
উত্তম পুৰুষ সেইজন
পিতৃ নামে ধন্য যি
মধ্যম পুৰুষ সি
পত্নী নামে ধন্য, অধম সেইজন৷


<|endoftext|>
<|startoftext|>


খঙে ঘটাই বুদ্ধিৰ বিনাশ
অহংকাৰত হয় জ্ঞানৰ নাশ
দানে পুণ্য
লোভে পাপ
অধিক চিন্তাত আয়ুস হ্ৰাস৷


<|endoftext|>
<|startoftext|>


যি ফুৰে নিজ সত্য ঢাকি
যি ফুৰে আনৰ অসত্য বকি
যি ফুৰে গাই নিজ জয়গান
জানিবা, চৰিত্ৰ হয় তাৰ ম্লান
জীৱন মাথোঁ তাৰ ফাঁকি৷


<|endoftext|>
<|startoftext|>


এটোপাল দুখ,
এটোপাল হাঁহি,
এটোপাল সপোনৰ
সেউজীয়া পাহি৷
আকাশত পানী,
পথাৰত পানী,
নৈৰ বুকুত
জ্বলি আছে চাকি৷
দিন আৰু ৰাতি,
ৰাতি আৰু দিন
অহৰহ ফুলি আছে ফুল
হেঁপাহৰ – – –
হেঁপাহৰ ফুল! !
জীৱন


<|endoftext|>
<|startoftext|>


চকু মুদিলেই
আইতাই সাৰ পায়
জোনাকত জিলিকে চোতাল 


<|endoftext|>
<|startoftext|>


চকু মুদিলেই
ককাদেউতাই সাৰ পায়
ভৰত দোঁ খায়
সেউজীয়া পথাৰ —
চকু মুদিলেই
আয়ে গালে-মুখে মোৰ
আকৌ সানি দিয়ে
চেনেহৰ সপোন!
ভাগৰত বিবৰ্ণ হৈ পৰা জীৱনে
আকৌ এবাৰ সাৰ পায়
ৰাতিৰ ভৰত! !


<|endoftext|>
<|startoftext|>


ভদ্ৰ মানুহ জন বৰ নিষ্ঠুৰহৈ গ’ল
আনৰ হাতৰ পুতলাহৈ গ’ল,
বিদেশলৈ যি গ’ল নাহেই ঘূৰি
মানুহ নহয়যেন ক’লাধন হৈ গ’ল৷
নাজানো আমাক এৰিনো কিয় গ’ল
লাখ সপোন দেখুৱাই কিয় টোপনি গ’ল,
আমিটো আছিলো স্বচ্ছ অসম সেনানী
আপুনি হাতত ঝাড়ুদি ক’ত নোহোৱা হ’ল?
লক্ষ্যবোৰটো আমাক লৈ লিখিছিল, কাগজখন সজাই থৈ গ’ল
হাতযোৰ কৰি ভোট ল’লে, কৈছিল জাতিটোৰ নেতা হ’ম,
পৰিবৰ্তনৰ ঢৌ যি আহিল, আপুনি মন্ত্ৰী হ’ল
আমি গাধ আছিলো আৰু চিৰদিন গাধহৈ ৰ’ম৷


<|endoftext|>
<|startoftext|>


হঠাত্‍ দেখিলো
তোমাৰ ফেচবুক প্ৰফাইল৷
হৃদয়ৰ স্পন্দনে জোকাৰি গ’ল
স্মৃতিৰ কোঠালী..
ৰিণি ৰিণি গানৰ কাইটীয়া সুৰত
ওৰে নিশা আজি সেউজীয়া হব
হেৰুৱা সপোন সমাধি..


<|endoftext|>
<|startoftext|>


আমাক এটি মুখ লাগে
নিৰ্ভেজাল মুখ
মুখাৰ বাবে সন্ধান
প্ৰয়োজনীয় নে অনাৱশ্যক
চৌপাশে দেখোন মুখাৰে পয়োভৰ
হিতৈষীৰ আপোনজনৰ মহামানৱৰ
মুখাৰ ভীৰত এতিয়া অচল
সঁচা মুখবোৰ
প্ৰতিক্ৰিয়াবোৰ সেয়ে আমাৰ
দ্বিধাগ্ৰস্থ নকল
এটি সঁচা মুখ আমাক লাগে
যাক বিশ্বাস কৰিব পাৰি
আপোন ভাবি অকাতৰে
হাঁহিব পাৰোঁ – এটি নিৰ্মল অনাবিল হাঁহি
নিজৰ বশংৱদতাৰ মুখাখনি
দলিয়াই পেলায়৷


<|endoftext|>
<|startoftext|>


সভ্যতাৰ শিখৰত আজিও কেতিয়াবা
নামি আহে অতলান্ত নৰকৰ এন্ধাৰ
নিষ্ঠুৰতাৰ লহৰে কৰে নিৰ্বাক
সভ্যতাৰ টিকা লোৱা নাগৰিকক
শিক্ষাৰ পোহৰে সহমৰ্মিতাৰ পৰশে
কেতিয়া ভেদিব কুসংস্কাৰৰ ফেহুঁজালিক
কেতিয়া থাপিব পাৰিম মানৱতাক
কেনেকৈ নিচেই কাষতে থকাজনে
নিৰপৰাধ কোনোবা এজনক
জগৰীয়া কৰে ৰোগ-ব্যাধিৰ বাবে
কেনেকৈ জীয়াই জীয়াই মাটিত পুঁতে
গছত বান্ধি বখলিয়াই ছাল
মুণ্ডচ্ছেদ কৰে নৃশংশতাৰ সীমা চেৰাই
অসুস্থ সেই সকল নিজেই নহয় জানো
কাউৰীৱেও কোৰ্হালত গগন ফালে
স্বজাতিৰ কোনোবা আক্ৰান্ত হলে
মানুহ নামৰ জীৱশ্ৰেষ্ঠই অমানৱিকতাৰে
তেন্তে কি নো চানেকি ৰাখিলে….


<|endoftext|>
<|startoftext|>


সময়ৰ লগে লগে সকলো পুৰণি হ’য়
তোমাৰ সেই সেউজীয়া টি-ছাৰ্টটোও
পুৰণি লাগিছে আজি
হেৰাই গৈছে ৰং বোৰ
ফেডেড্ টি-ছাৰ্ট
সকলো সলনি হ’য় সময়ৰ লগে লাগে
তোমাৰ ভুলবোৰো
এদিন পুৰণি হ’য়
পাহৰণি হৈ
সকলো পুৰণি হ’য় সময়ৰ লাগে লগে
সলনি নহয় কেৱল
হৃদয়ৰ চৌপাশ
বাঢ়ি আহে নিতৌ যন্ত্ৰণা
ফেডেড্ নহয় কেতিয়াও
সঁচা ভালপোৱা৷ ৷


<|endoftext|>
<|startoftext|>


গুৰু দ্ৰোণাচাৰ্যই
কাটি পেলাইছিল একলব্যৰ আঙুলি
আৰু নিশ্চিত কৰিছিল
অৰ্জুনৰ স্থিতি
ৰাজন্যৰ স্বাৰ্থ
একলব্যক ন্যায় দিবলৈ
নাছিল বেদব্যাসৰ আহৰি
কাৰণ একলব্য আছিল প্ৰজা
যাৰ থাকিব নোৱাৰে কোনো স্বাৰ্থ
থাকিব নোৱাৰে আপোন ইচ্ছা
ৰজাৰ বাবেই জীৱন প্ৰজাৰ
ৰজাৰ বাবেই মৰণ
সুশাসন আৰু সুন্দৰ দিনৰ
সপোন দেখুৱাই
আজিও আহে ৰজা
ৰাজনীতিৰ পাশাখেলত
আমাক পণ ৰাখি
কাটি পেলায় আমাৰ আঙুলি
আমাৰ সম্পূৰ্ণ হাত
নিষাদ সময়
আমি আজিও নিমাত…


<|endoftext|>
<|startoftext|>


হাঁহি হাঁহি চকুলো টুকো
ৰং তুলিকাৰে কবিতা লিখো!


<|endoftext|>
<|startoftext|>


বৰষুণৰ টোপালত মোৰ চকুলো সিচিঁ দিম, এডিঙি পানী হলেই নাওখনি মেলি দিম৷ ৷


<|endoftext|>
<|startoftext|>


বগাফুলীয়া বেলিটো এপৰতে ৰাঙলী হ’ল, , হাত খন তাইৰ খামুচি ধৰো কি নধৰো সেন্দূৰী কপালখনি উকা হ’ল৷ ৷


<|endoftext|>
<|startoftext|>


ভৰ-আহাৰী বৰষুণজাকে বুকুখনি তিয়ায়; মৌ-সনা তাইৰ মাতটিয়ে আজিও কলিজা শিপায়৷


<|endoftext|>
<|startoftext|>


বুকুতে ৰেলৰ উকিটো বাজে, ঝণ ঝণ চলে; তাইৰ ওভতনি যাত্ৰাত কলিজাটো জ্বলে, প্ৰতি পলে পলে! !


<|endoftext|>
<|startoftext|>


কিজানিবা মনঘড়ীটো থমকি ৰ’ব;
আবেগৰ আবেদন তাইৰ বুকুভেদি ব’ব!


<|endoftext|>
<|startoftext|>




গোলাপী কলিজাটো তাইৰ খামুচি ধৰো; গোলাপৰ কাঁইটেৰে হাতখন ৰাঙলী কৰো৷ ৷


<|endoftext|>
<|startoftext|>


লাহে লাহে সেউজীয়া মৰম পুলিটো ডাঙৰ হয়; তথাপিও এটি এটিকৈ শুকান পাত পৰি সৰি ৰয়! !


<|endoftext|>
<|startoftext|>


জানোচা অনুভৱৰ নদীখন তাইৰ সাগৰ হৈ বয়……. গতি এৰি গভীৰ হৈ মোক বুকুতে সামৰি লয়! !


<|endoftext|>
<|startoftext|>


বিচ্ছেদৰ দুখবোৰত হুমুনিয়াহ সাঁচো; ভগ্ন-স্বপ্নৰ স্বাদবোৰ নিজতে বন্ধকত ৰাখো! !


<|endoftext|>
<|startoftext|>


অশ্ৰুসিক্ত সাজেৰে বুকুখনি ঢাকো;
জুইহেন দুখবোৰত কলিজাটো সেঁকো! !


<|endoftext|>
<|startoftext|>


এদিন মই যামগৈ
তোমাৰ মাত এষাৰ মাত্ৰ এষাৰ মাতলৈ বাট চাই
তোমাৰ মৰমৰ মাত এষাৰৰ অভাৱতে যে মই
যাক তুমি সদ্যপ্ৰদুস্ফিত এপাহি পদুম বুলিছিলা
অকালতে পাহি নেমেলাকৈয়ে মৰহি যাম …..
এদিন মই যামগৈ ..
সেইদিনা তোমালৈ মোৰ মনত পৰিব
কিন্তুু মোৰ মনৰ বেদনা বোৰ নুবুজিবা তুমি
যিদিনা মই যামগৈ হয়তু সেইদিনা তুমিও কৰিবা অনুভৱ
মোৰ অবৰ্তমানৰ অনুভৱ! ! !


<|endoftext|>
<|startoftext|>


জ্যোতিষ কুমাৰ দেৱ৷
ভগা জুপুৰীটোৰ কাষতে’
মোৰ এডঁৰা খেতিৰ মাটি
কিহেৰেনো আদৰিম আজি
দুখীয়াৰ এই বিহুটি কাতি
কঙালীৰ সাজেৰে আহিলি ’
কিয় খেতিয়কৰ ঘৰতে তই
শুৰপোকে নাশে নেকি খেতি
মনতে সদায় লাগিছে ভয়
পৰম্পৰাক তথাপি ৰাখোঁ
এই বিহুটি চমুকৈ পাতি
পৰিয়ালৰ কতনা বেমাৰ
ডিঙিত মহাজনৰ ধাৰ
দেশৰ কতো সুখ নেদেখোঁ
অশান্তিয়ে ধৰিছে ছাটি
নদন বদন মোৰ ঘৰখন
কৰিবলৈ সেৱা জনাও
তুলসীতলত চাকিৰে সেৱা
আকাশবন্তি খেতিত জ্বলাওঁ
দুখীয়াৰ মনত সুখৰ সপোন
কঙালীৰ এই বিহুটি পাতি


<|endoftext|>
<|startoftext|>


তাহানিতেও জীপাল হৈছিল দেওবাৰ,
মনত বাৰে বাৰে খুন্দা খাই উভতিছিল
এটাই প্ৰশ্ন ….
এই ধুনীয়া দিনটোৰ আগত দেও লগালে কোনে?
মহাভাৰতৰ বাবে ঘৰে ঘৰে ক’লা বগা
টি ভি বিচৰাৰ দৌৰ,
গোটেই দিন অনাই বনাই ঘূৰি অহাৰ
পিছত এসাঁজ জুতিৰ ভাত,
আইৰ অমাতৰ মাত,
পাতত পিতাইয়ে চিকুটি দিয়া মাছ।
হোষ্টেলৰ ৰঙীন দেওবাৰবোৰো সতেজ আছিল,
হেঁপাহৰ এসাঁজ কাৰ ঘৰত খামগৈ বুলি
সপ্তাহটো গুণাগথা চলিছিল।
হেনাই ফিৰফিৰিয়া কৰা এসোপা চুলি
ছাদত যেনিতেনি নাচিছিল,
ভিজিটিং ৰূমটো গুণগুণনিৰে ভৰি আছিল ।
হেঁপাহৰ দেওবাৰটোত দীঘলীপুখুৰীও
চঞ্চল হৈছিল।
মানুহজনৰ বাবেই চাগে দেওবাৰটো
আৰু অধিক ভাললগা হৈছিল।
পৰিয়ালটোক এসপ্তাহৰ মূৰে মূৰে ল’গ পাবলৈ
তেৱোঁ যেন কাতৰ হৈ থাকিছিল।
ল’ৰাটোৱেও আগ্ৰহেৰে ৰৈ থাকিব শিকিছিল,
মানুহজনীয়ে হেঁপাহৰে বিধে বিধে বনাইছিল,
প্ৰাণ পাই উঠা ঘৰখনৰ বাবে মাকেও
প্ৰতিটো দিন দেওবাৰ হোৱাটোকে যেন বিচাৰিছিল।
__তেওঁ নহা দেওবাৰটোত
ল’ৰাটোৱে বাৰে বাৰে আজি কি বাৰ সুধিছিল?
মাকজনীয়ে মাছ নালাগে যা বুলি
মাছ দিয়া ল’ৰাটোক উভতাই পঠিয়াইছিল।
মানুহজনীয়ে পিতিকি থকা ভাতবোৰ
এটা পাকত নি মেকুৰীৰ আগত ঢালিছিল!
হেঁপাহৰ দেওবাৰটো বিষণ্ণতাত বুৰ গৈছিল।


<|endoftext|>
<|startoftext|>


উজাগৰী নিশাত তাই
বাধাহীন
সীমাহীন
নিয়মবিহীন পখী
তাই
চকুৰ পটাত গঁজাই তোলে এক অৰণ্যভূমি
য’ত শেলুৱৈ পিছল শিলনিৰ মাজেৰে
অৰণ্য গুঞ্জড়িত কৰি
বৈ থাকে এটি জুৰি
গছে গছে ফুলে
এজাৰ বুলীয়া হেজাৰ ফুলৰ পাঁহি
সৰাপাত ফালি
আকাশ চাম বুলি
ওলাই আহে
সীমাহীন আশাৰ পুলি
পখীৰ দৰেই তাইৰ কল্লোলিত পূৱতি
চকুৰ অৰণ্য বুকুত বান্ধি
দিনে ৰাতি
জাৰে জহে
তাই পখী
এটি অদৃশ্য পখী


<|endoftext|>
<|startoftext|>


কালি
কালিবোৰত ৰুই থাকোঁ ভুলৰ ভূঁই ডৰা আজি চপাব গৈ কাটি আনোঁ
কাইট এবোঁজা!


<|endoftext|>
<|startoftext|>


আজি
ঢলি পৰাৰ সময়তহে মনলৈ থাকে আহি 
কিমান কণনো জীয়াই থাকিলোঁ আজি!


<|endoftext|>
<|startoftext|>


কাইলৈ
বিচৰা ধৰণে নাহে চোন আমাৰ কাইলৈ!
বোকোঁচাত লৈ আহে দাঙিব নোৱাৰা
আন এটা কাইলৈ!!


<|endoftext|>
<|startoftext|>


তোমাৰ দুচকুত যাদু আছে,
খলাৰ নে গোভাৰ মই নাজানো;
কিন্তুু তোমাৰ ওঠত যেতিয়া
ফুটি ওঠে মাটিৰ গান,
উঠন বুকুৰ ভাঁজ বোৰেহে বুজে
সেই হেঙুলীয়া অভিমান!
তুমি তোমাৰ ককাঁল সাবতা চুলিবোৰ
কেতিয়াবা খুলিও ৰাখিবা ……..
বতাহৰ ঢৌবোৰত উঠা – নমা কৰি
শিহৰণ তুলিব পাৰে
মোৰ বুকুত,
তুমি নাঙঠ ভৰিৰে
শেৱালিৰ পাপৰি সৰা বাটেৰেও নাহিবা;
সিহতো পৰি যাব পাৰে
তোমাৰ প্ৰেমত!
তুমি শাওণৰ পথাৰত
ভূঁই নোৰোবা,
ভদীয়া বানত জাকৈয়ো নামাৰিবা;
ভয় লাগে, তোমাৰ কোমল কলাফুলত খুন্দিয়াই
মাতাল হৈ পৰিব পাৰে
সৰু দৰিকণাটোও৷
কলেজ কেণ্টিনৰ কোনোবা এটা
বিশেষ কোনত বহি
তুমি আকাশলৈ ৰ লাগি চোৱা,
কেতিয়াবা মোৰো মন যায় জানা;
মেঘৰ বুকুচাৰ পৰা নামি
তোমাৰ বুকুৰ মাজেৰে
কলঙৰ ঢল বোৱাবলৈ৷
তুমি জানো সাতুৰিবা সেই সোতঁত
নে অভিমান কৰি
বহি পৰিবা
সুবিশাল পাৰত?
তোমাৰ পেৰেলেল, ভাৰ্টিকেল ডেভেলপমেণ্টৰ সূত্ৰবোৰ
মই বুজি নাপাওঁ,
বুজি পাওঁ তোমাৰ নিশব্দ হৃদয়ত বাজি ওঠা
খ্ৰাম আৰু মাদলৰ ছন্দবোৰ৷
কেতিয়াবা তুমিও শুনিবাচোন
কিদৰে মোৰ বুকুতো বাজে
চিফুংৰ ৰাগী লগা ধ্বনি,
হয়তু তাৰ শব্দই
তোমাকো বাধ্য কৰে
ঢালিবলৈ মোৰ বুকুত
মৰমৰ সেউজীয়া খিনি৷


<|endoftext|>
<|startoftext|>


সান্ধ্য ভ্ৰমণলৈ যাবলৈ ওলাওঁতেই ফোনটো বাজিল,
চশমাৰ ফাঁকেৰে চালো—অচিনাকি নম্বৰ৷
হেল্ল’হেল্ল’ বুলি মই চিঞৰিলো, তুমি নিমাত হৈ ৰ’লা
অৱশেষত তোমাৰ মাত ’ভালনে তোমাৰ ’
উস্ কি কম মই, যেন তেতিয়ালৈ মই মই হৈ নাছিলোৱেই৷


<|endoftext|>
<|startoftext|>


বহুদিন হ’ল, নহয় বহু বছৰেই হ’ল
পাৰহৈ গ’ল এজাক পছোৱা
তোমাৰ ভুল নাভাঙিল, নোৱাৰিলো মই
উস্ কেনেকৈ বুজাও তোমাক
গ্ৰীটিংচ কাৰ্ড খন ভুলতেহে দিয়া হ’ল– ১৯৯২চনত৷


<|endoftext|>
<|startoftext|>


তুমি ভবাৰ দৰে মই চেঙেলীয়া বা উতনুৱা নাছিলো,
তোমাক ভালপোৱাৰ পৰাকাস্থাও নাছিল কাহানিও
তথাপিও তুমি নুবুজিলা, মই সামৰি থলো কাপৰ কলম৷


<|endoftext|>
<|startoftext|>


অৱশেষত তুমি ফোন কৰিলা,
মই সান্ধ্য ভ্ৰমণলৈ ওলাইছিলো
তোমাৰ কপা কপা মাতত মই আপোন পাহৰা হ’লো৷
যেন দুকুৰি বছৰৰ বন্ধ্যাত্ব সামৰি আকৌ উৰ্বৰা হ’লো৷


<|endoftext|>
<|startoftext|>


পত্নী আচৰিত হ’ল—–তুমি লিখিছা
চকুত অবিশ্বাসৰ চাৱনি,
জানা, সকলোৱে মোক আদৰি লৈছে,
সেই তেতিয়াৰ দৰে৷


<|endoftext|>
<|startoftext|>


আজি মই সুখী, বহুত সুখী
অৱশেষত তুমি ফোন কৰিলা,
মই সান্ধ্য ভ্ৰমণলৈ যাবলৈ ওলাওঁতেই
তুমি ক’লা, হয় মোৰ ভুল হৈছিল৷


<|endoftext|>
<|startoftext|>


তেতিয়াৰ দিনত দূৰভাষটো
হাতে হাতে নাছিল।
হাঁচতিৰ তামোলৰ দৰে
মই অনুভৱেৰে
মেৰিয়াই মেৰিয়াই
বান্ধি থৈছিলোঁ তেওঁক,
তেওঁ মোৰ প্ৰেমাস্পদ আছিল।
সমাজ নিৰ্ধাৰিত নিয়ম
নিমিলা বাবেই
আমি সিদ্ধান্ত লৈছিলোঁ,
কাছাৰীত চহী কৰি
এক হোৱাৰ।
ওৰে দিনটো ভগা বেঞ্চিখনত
বহি থাকিলোঁ মই,
তেওঁৰ অহা নহ’ল,
সিদিনা অসম বন্ধ আছিল।
(দুদিনৰ পাছতে আনৰ লগত
মোৰ বিয়া ঠিক কৰিছিল দেউতাই)
নিৰাশ হৈ উভটি আহোঁতে গধূলি
বুকুখন মোৰ নোহোৱা হৈছিল,
কাছাৰীৰ বকুল জোপাৰ তলত
গাঁত খান্দি পুতি থ’লোঁ
আৱেগবোৰ।
মই তেওঁক ঠগা নাছিলোঁ
আৰু তেওঁও মোক


<|endoftext|>
<|startoftext|>


গৰ্ভলৈ প্ৰথমজন আলহী আহিছিল,
ৰঙীণ দুপাহমান গোলাপে
কলি পেলাইছিল দুনীয়াত।
আৱেগবোৰ খান্দি আনি
ধূলি জোকাৰি আঁৰি লৈছিলোঁ,
স্বামীৰ বিলাসী গাড়ীৰে
ডাক্তৰখানালৈ গৈছিলোঁ।
পথত বিকট চিঞৰৰ সতে
বৰষুণ পৰিছিল শিলৰ,
গাড়ীৰ ভগা আইনাবোৰে
জোৰোণ পিন্ধাইছিল মোৰ শৰীৰত,
গৰ্ভৰ ঢপঢপনিটো
মোৰ বুকুলৈ বগুৱা বাইছিল,
প্ৰচণ্ড ভয়ত মই চেতনা হেৰুৱাইছিলোঁ।
বৰ্বৰ সমাজৰ নিয়ম নামানি
ক্ষোভেৰে আঁতৰি গৈছিল
মোৰ আলহী জন,
সিদিনাও অসম বন্ধ আছিল।
মই মোৰ প্ৰাণৰ পুতলীক
ঠগা নাছিলোঁ
আৰু সিও মোক ………


<|endoftext|>
<|startoftext|>


এদিন গধূলি
ভাইটিৰ ফোন আহিছিল,
দেউতা গুচি গ’ল।
“কিন্তু কেনেকৈ? ৰাতিপুৱালৈ তেওঁতো সুস্থ আছিল !!”
হৃদয় ৰোগী আছিল দেউতা,
হঠাতে অসুস্থ হৈছিল,
চিকিত্সাৰ মুখ নেদেখিলে,
বাটৰ পৰাই ঘূৰাই পথোৱা হ’ল
তেওঁক মৰিবলৈ,
সিদিনাও অসম বন্ধ আছিল।
আমি দেউতাক ঠগা নাছিলোঁ,
আৰু দেউতাইও আমাক………
আমি প্ৰৱঞ্চিত হৈছিলোঁ
কেইটামান অংগবিহীন অপুৰুষৰ দ্বাৰা…
যুগে যুগে টায়াৰৰ নামত
সিহঁতে জ্বলাই আহিছে মানৱীয়তা।
ইমানৰ পাছতো
উন্মাদ নহৈ পাৰিনে ??


<|endoftext|>
<|startoftext|>


মই এন্ধাৰ হ’ব খোজোঁ
অমাৱস্যাৰ কাল এন্ধাৰ
যি এন্ধাৰে বুজাব পাৰে
পোহৰৰ মহানতাক ‘
এন্ধাৰৰ চিয়াহীৰে মই
লিখিব খোজো আলোকৰ গান
এন্ধাৰ গৰ্ভত কলা কলা কৈ বাঢ়ি
পোহৰৰ দিশত লহপহীয়া হ’বলৈ
মই এধানি ছাঁ হ’ব বিচাৰোঁ
এন্ধাৰ নিশা হৈ মন গহ্বৰত
উজ্জ্বল ৰাতিপুৱাৰ বাবে
আশাৰ কিৰণ জগাব খোজোঁ
মই এন্ধাৰ হ’ব খোজোঁ
কাল ৰাত্ৰিৰ ঘন এন্ধাৰ
যাৰ বুকু ফালি জোনাকীয়ে নাচিব
চকু টিপিয়াই তৰালীয়ে হাঁহিব
আৰু শেষ এন্ধাৰ ঠেলি
সোণালী ৰ’দালিয়ে ভূমুকি মাৰিব……..।


<|endoftext|>
<|startoftext|>


আঘোণৰ পথাৰত
তুমি হ’বা দাৱনী
মই হ’ম ধান
এজাক বৰষুণ আহিব
তাতে দুয়ো তিতিম ,
মাটিৰ হৃদয়ে পাব প্ৰাণ ।


<|endoftext|>
<|startoftext|>


তোমাৰ যৌৱন ভৰা বুকু
আৰু আঘোণৰ পথাৰ
একেই অনুভৱ মোৰ
য’ত পাওঁ সৃষ্টিৰ প্ৰেৰণা দুৰ্বাৰ ।


<|endoftext|>
<|startoftext|>


আঘোণৰ পথাৰত ৰ’দৰ জিলমিল
মুকুতাৰ নিয়ৰত সোণগুটি ৰঙীণ
স্বপ্ন মোৰ তোমাক পোৱাৰ
বিষাদ সীমাহীন ।


<|endoftext|>
<|startoftext|>


আঘোণৰ পথাৰত শালিকীৰ কলৰোল
ভদৰকলি , বুলবুলি
ঘনচিৰিকাৰো নাচোন
সিহঁতৰ তামাচাত
তোমালৈ নপৰে মনত
হয় বুকুখন ভৰুণ ।


<|endoftext|>
<|startoftext|>


আঘোণৰ পথাৰত ৰৈ
আকাশৰ নীলিমালৈ চাওঁ
আকাশৰ বিশালতা
কিজানি পথাৰতেই পাওঁ !


<|endoftext|>
<|startoftext|>


ইমান খোলাকৈ
দাঁত নিকটাই নাহাঁহিবা
মানুহে গাঁৱলীয়া বুলিব..
ভুলতো নুখুলিবা
চহৰীয়া ভেমৰ মুখা
নিজৰ দৰে নহ’বা কাহানিও,
অভিনয় কৰি যোৱা
আঢ্যবন্ত সুখী মানুহৰ;
দুখ লুকুৱাবা সুখৰ পৰ্দাৰে
চকুলো উলিয়াই নিতিয়াবা কেতিয়াও
গোলাপী গালৰ উজ্বলতা…
কেতিয়াবা মনে নামানিলে
নিজান দুপৰীয়া এটাত
কোনেও নেদেখাকৈ মাথো
দাপোণত নিজকে চাবা
অথবা আপোনমনে
ঘূৰি ফুৰিবা অনাই বনাই
সোণোৱালী শৈশৱৰ দিনবোৰৰ দৰে,
জোনাক ৰাতিৰ নিমজ পোহৰত
এটি দুটিকৈ তৰা লিখিবা…
পোনাটিক ক’বা বুঢ়ী আইৰ সাধু,
কোনেও নুশুনাকৈ….
নহ’লে তোমাক গাঁৱলীয়া বুলিব !!


<|endoftext|>
<|startoftext|>


আপুনি ভাবি আছিল যে
তেওঁ আপোনাৰ দুৱাৰত টুকুৰিয়াব৷
ইফালে-
তেওঁ ভাবিছিল মনতে
মোৰ দেখোন দুৱাৰ খোলাই আছে
টোকৰৰ কি প্ৰয়োজন?
আপুনি ঘড়ীটোলৈ চালে
আৰু সময়বোৰ মৃত হৈ পৰিল৷


<|endoftext|>
<|startoftext|>


টক্ টক্ টক্
আইয়ে চুঙা কাটিছে…


আৰু সৰি পৰা সিকি
এটি বুটলি
পোনাকণে উৰা মাৰিছে
টুণীচৰাইজনীৰ দৰে৷


<|endoftext|>
<|startoftext|>


ক’ৰবাত ফেঁচাৰ কুৰুলি!
দূৰণিৰ নৈৰ পানীত
সেয়া বাৰু কিহৰ খল-খলনি,
কোনে বাৰু নৈত হাতডিঙা বায়?
নিজম ৰাতি তাইৰ
চকুলোৰে সেমেকা শেতেলিত
আশাবোৰে বাগৰ সলায়
আবতৰীয়া বানৰ ধলত
এৰি অহা আশাৰ পানচৈ
এখন এখনকৈ উটি গুছি যায়
ন ন চাকনৈয়াই ইনাই বিনাই
বাওধানৰ চিৰা খুন্দোঁতে
মাহীআইৰ
সেই ভৰিৰ চাব কেইটাতো
যেন আছিল এক অশনি গাজনি,
নহ’লেনো
শিয়ৰি উঠেনে তাই?
বেৰৰ জলঙাৰে পোহৰ সৰকি পৰে৷
ঘাটৈয়ে হয়তো
লেমটো দাঙি ধৰিছে
কোনোবা অচিন নাৱৰীয়াই
নাও চপাইছে৷
তায়োতো আগ্ৰহেৰে বাট চাই আছে
নাও চপোৱাৰ দিন এটালৈ!
চকুৰে দেখালৈকে সেইযে
পিতাকক চাই আছিল,
কাণত বাজি আছিল
পিতাকে কৈ যোৱা কথা কেইষাৰ –
’ৰাতি ছো-ঘৰত ডাং মাৰি ডাল লগাবলৈ নাপাহৰিবি, বেলি পৰিলে
বাজলৈ নোলাবি, দুভাগ ৰাতি ঢেঁকীশাললৈও নাযাবি,
খেতৰে ছেগ চাই থাকে,
চাবি, সাৱধান হবি আই৷“
চকুৰ আগতে
খৰাহিটোৰ ওফোন্দা চাউলকেইটা
খুবলিত মুহূৰ্ত্ততে গুৰি হৈ যায়
অবুজ আশংকাই মনটোক মোচোৰা মাৰি ধৰে
তথাপি মাজৰাতি
কিহৰ শবদত পুনৰ
কুমলীয়া হিয়াত তাইৰ ঠন ধৰি উঠে
এপতীয়া সপোন!
(চিনাকি সদাগৰে নাও চপাব
উখল্-মাখল্ হ’ব ঘৰৰ আখল
-’আহ! পিতাই আহিব!!’)
সপোনতে মিঠা বতাহজাকে লাহেকৈ টুকুৰিয়াই
ডাং মাৰিডাল সৰি পৰে;
তাই খপজপকৈ বিছনাত বহে
সন্মুখত মাহীআয়ে কয়,
“তেজীমলা ঢেঁকীশাললৈ ব’ল৷ “
তাইৰ কাণে উণাই-
ঢেঁকীশাল নে পোতাশাল!


<|endoftext|>
<|startoftext|>


ভীৰত মানুহ
নে মানুহৰ ভীৰ
গছ তলত জেঠৰ ৰদৰ চন্দ্ৰতাপ
জলঙাৰে বাগৰিছে আধাধুনী সময়
সুধিম নে নুসুধিম
ৰবাব ফলা দুপৰটোক
খবৰটো দিওঁ জানো
বেলি হল যাওঁ বলা
যত এৰিছিলোঁ তাৰ পৰা
আকৌ জুটিবলৈ টান
ভীৰ ফালি কলৈ যোৱা
অতখন গেজেপনি মৰা হাবি
তাতে উৰা বাতৰিৰ ডৰ
এটা হয়কলি মোৰ কান্ধতে বহিলে
ভীৰত হেৰোৱাৰ ভয়?
কোনেও কাকো নেৰে
শৰণ খেৰেৰে বন্ধা আছে
আমাৰ শত আঙুলি
তুলসীৰ মালা গাঠি থোৱা আছে
বিলত লহিয়ায় বেলি
বিলত মৰ ৰাতি কিহে খলখলায়
সেইদিনা তাতেই আমি বহিলোঁ
লগত ৰবাৰ ফলা এটা
আধাখনীয়া দুপৰীয়া
<|endoftext|>
<|startoftext|>


গৰ্ভিনী ধানৰ ৰঙে
গধূলিবোৰ মেৰিয়াই আনিলেই
মই তোমাৰ প্ৰেমত পৰোঁ,
একাঁজলি একাঁজলিকৈ চপাই আনো
সুবাসী শিশিৰ
যেন ফটফটীয়া পানীৰ
নৈ এখনত বুৰ মাৰি নিকা হওঁ।
তুমি খিৰিকীমুখত বহি
বালিমাহী সময়ৰ
গীত এটি জোৰা।
মই আকাশৰ আঁচলৰ কপহুৱা বুটা লেখোঁ
আৰু তোমাৰ প্ৰেমত পৰোঁ।
তুমি নৈ এখন হৈ বোৱা
জোনাকৰ নৈ
সপোন হৈ ওমলে নৈপৰীয়া নিশাৰ
বা ৰিবৰিব বুকু
তুমি তৰুৱা কদমৰ পাতৰ
কোমল মিহি কঁপনিৰে
সোমাই আহাঁ গোপনে গোপনে
অন্তৰৰো অন্তৰলৈ।
তোমাৰ প্ৰতীক্ষাৰ ভিজা দিনবোৰ সামৰোঁ
দুচকুত সানি লওঁ
প্ৰীতিৰ কাজল,
আৰু উটি ভাঁহি ফুৰোঁ
কঁহুৱাবুলীয়া ৰাগি এটিত
আকাশৰ দুণৰিত এগচি মাটিৰ চাকি জ্বলে,
পোহৰ স্নিগ্ধ চাকি
তৰাবোৰ শেৱালি শেৱালি হৈ পৰে,
ৰ’দ গলা দিনত
তুমি নাচনী পৰুৱা হ’লে
আহিনৰ উচ্ছল বাটেৰে আহি
থুৰি কলপাত বৰণীয়া দিনবোৰে সঁজাল ধৰিলে
মই তোমাৰ মুগ্ধকান্তিত জাহ যাওঁ
আৰু বাৰে বাৰে তোমাৰ প্ৰেমত পৰোঁ …
<|endoftext|>
<|startoftext|>


একেবোৰ কথাকে ঘূৰাই পকাই আৰু কিমান কবিতা লিখা — মোৰ মাজৰ মই জনীয়ে কৈ উঠিল
এৰা, ঘূৰি ঘূৰি নিজৰ মাজত নিজৰ ভিতৰলৈ….
অৱচেতনত শুই থকা দুখ-সুখ বোৰৰ মাজলৈকে মইচোন গৈ থাকোঁ আৰু গৈ থাকোঁ
আচলতে মই আজি পুনৰ তোমাৰ কথাকে লিখিব খুজিছিলোঁ
তোমাৰ কথা ভাৱি চকুযুৰি সেমেকি থকাৰ কথা; অভিমান,আৱেগ আদিৰ কথা
পিছে মোৰ মাজৰ মইজনীৰ বিদ্ৰোপভৰা হাঁহিটো দেখি ৰৈ গ’লো
এৰা, হয়তো
কিমান আৰু পুৰণি কথাকে উৰাই ঘূৰাই উৰাই ঘূৰাই
কলমৰ আগেৰে কবিতা লিখিবা
পাখি গজাই নিজৰ ভিতৰৰ পৰা ওলাই আঁহা
ৰৈ আছে আকাশ তোমাৰ বাবে
ৰৈ আছে সাগৰ তোমাৰ বাবে
ৰৈ আছে বসুন্ধৰা তোমাৰ বাবে
<|endoftext|>
<|startoftext|>


বৰ নিমাখিত এই মাটিবোৰ,
যুগে যুগে দেশে দেশে মাটি
বিনয়ী বুকুত তাৰ কত ইতিহাস
সিন্ধু গ্ৰীক ইনকা এজটেক।
ভৰি আহে ভৰি যায়
খোজ কাঢ়ি গুছি যায় মাটিৰ বালিত
মাটি বিচাৰিয়েই কত যে মানুহ
মহাভাৰত
অশোক নেপোলিয়ন হিটলাৰ
আলেক্সেণ্ডাৰ-
কিমান সহজে মাটিয়ে সাৱটি লয়
সহস্ৰ বৰ্ষৰ অৰ্থহীন ৰক্তৰ বেনাম বুৰঞ্জী
জঠৰ নিঠৰ নিস্তব্ধ নিৰৱ,
শত শত শতিকাৰ নিৰ্মোহ স্বাক্ষৰ এই মাটি
নিৰ্লিপ্ত বুকুত যাৰ ৰহস্যৰ গোপন ইস্তাহাৰ
ইতিহাস কাঞ্চনজঙ্ঘা ছাহাৰাৰ
নীল কঙ্গো ভল্গা গঙ্গা
প্ৰশান্ত ভূমধ্য লণ্ডন মস্কো টকিঅ’ৰ
অনন্ত প্ৰসৱিনী মাতৃ।
একো নোকোৱাটো একো নোখোজাটো
মাটিৰ নিজৰ প্ৰাচীন নিয়ম
নিবিড়ে গোপনে মাটিয়ে কেৱল জনায়
কিমান গভীৰ হ’লে বুকুৰ দাগ
হৈ ৰ’ব পাৰি আই বসুমতী।
শিপাৰ পোত কিমান গভীৰ হ’লে
মৰুৰ বৃক্ষই কঢ়িয়াই ফুৰে
বসন্তৰ কাঁইটীয়া বেদনা
মাটি শিল্প মাটি বৃক্ষ
শৰশয্যাত বহি যেন
অনন্ত পিতামহ ভীষ্ম।
মাটি প্ৰাজ্ঞ মাটি যুদ্ধ
আমি অঙ্গুলিমাল
মাটি বুদ্ধ
দিয়াৰেই আন এক নাম মাটি।
খুজি খুজি আনি হেৰুৱাওঁ নিজৰে ঠিকনা
কেৱল মাটিয়ে একো নাপাহৰে।
যুগ-যুগান্তৰৰ মৃণ্ময় বুৰঞ্জী
পাহৰি পাহৰি আমি বিচাৰি ফুৰোঁ
একাকাৰ মাটিৰ দেওলগা ভূগোল
শূন্যৰ পৰা আহি পাওঁ শূন্য
মাটিৰ পৰা কেৱল মাটি।
আমাৰ পথ কেৱল বৃত্তৰ পূৰ্ণ পৰিধি
নীড়মুখী পখীৰ দৰে সেয়ে
সময়ৰ দিনবোৰ শেষ হ’লে
উদাসী আবেলি আমি ঘূৰি আহোঁ
মায়াময় মাটিৰ বুকুলৈ…
<|endoftext|>
<|startoftext|>


আঘোণাকাই,
আমাৰ পথাৰত পানী নাই,
বুকুত যন্ত্ৰণাৰ নদী৷
বিলাতী নিচাই বুৰোৱা
সন্ধিয়াৰ মালিকবোৰে
কিয় আমাৰ মুখত বিহটোপাও দিব পৰা নাই?
জানা আঘোণাকাই,
আমিবোৰ নহয় মানুহ,
ৰাজনীতিৰ লেব’ৰেটৰীত ক্ষত-বিচ্ছিন্ন আমি;
যেন একো একোটা গিনিপিগ৷
পৰিৱৰ্তন নামৰ এখন যুদ্ধত,
আমি গুলীবোৰৰ সহজ লক্ষ্য
যাৰ তেজত প্ৰতিবাদৰ ভাষা নাই৷
পৰ্দা উঠে পৰ্দা নামে
কিন্তু দৃশ্যপটৰ সলনি নাই৷
অহিংসাৰ গান গাই গাই
গান্ধী মৰে হিংসাৰ আঁচোৰত,
লিউকে’মিয়াত ভুগিছে সুভাষ,
তেজ বিচাৰি বিচাৰি হায়ৰাণ৷
জানা আঘোণাকাই,
তোমাৰ মোৰ সপোনবোৰ
ৰেহাই মূল্যত বিক্ৰী হয় প্ৰতাৰকৰ চোতালত,
ভোকাতুৰ আমাৰ পথাৰে হজম কৰি থয় বীজবোৰ,
তথাপি টঙালি বান্ধি এইবেলি ওলাম আমি
শইচৰ গজালি মেলাবলৈ চহাম মাটি,
নহ’লে বাঢ়ি অহা নাঙঠ শিশুবোৰক
আমি কি বুজাম আঘোণাকাই?
যে কাপোৰৰ তলত সকলোৱেইটো নাঙঠ আমি!
<|endoftext|>
<|startoftext|>


স্নিগ্ধ জোনাক ৰাতিবোৰ
সাক্ষী হৈ ৰ’ব
তৰা আৰু শেৱালিৰ
মৰমৰ প্ৰতিলিপিৰ,
এইয়াইটো শৰতৰ আহ্বান
নিৰৱ হৈ নিয়ৰকণাবোৰে
দূবৰিক সাৱতি ধৰিব,
কহুঁৱাই বা দি দি
আহিনা নৈখনিলৈ
চাই ৰ’ব মাথোঁ।
<|endoftext|>
<|startoftext|>


চকুলোতে..
ইতিহাসৰ নৈ বৈ আহে এখন …
অন্তহীন শব্দৰ মেৰপাক জালে মেৰিয়াই
তৰপে তৰপে আৰু তৰপ একালৰ ৰঙা দুগাল
পিতনিতে পুৰণি বুৰঞ্জী, সহস্ৰ সমাধি সুখৰ খাল
উপহাস উপচাই
নামি আহে মৌনতা নিৰ্লজ পৰাজয়৷
<|endoftext|>
<|startoftext|>


তুমিয়েই কৈছিলা,
তুমি জুখিব খোজা
মোৰ প্ৰেমৰ গভীৰতা৷
দৰাচলতে মই ভবাই নাছিলোঁ
হৃদয়ৰো যে
দীঘ প্ৰস্থ আৰু উচ্চতা আছে৷
কেনেকৈ বুজাম তোমাক
মোৰ দীঘত তোমাৰ উশাহ
প্ৰস্থত তোমাৰ হুমুনিয়াহ আৰু
উচ্চতাত তোমাৰ আকাংক্ষা থাপিছোঁ
তোমাক উবুৰিয়াই দিছোঁ
মোৰ ত্ৰিমাত্ৰিক হৃদয় খন
যিমান জুখিবৰ মন জোখা
কেৱল তোমাকেই পাবা৷
আৰু পাবা ভাল পোৱাৰ বিশালতা
লগতে বিশ্বাসৰ আস্বাদন৷
পাৰিব জানো জুখিব
মোৰ হৃদয়খন তুমি,
তোমাৰ হৃদয়ৰ গভীৰতাৰে৷
তুমিওতো নাজানা
কিমান তোমাৰ হৃদয়ৰ গভীৰতা৷
<|endoftext|>
<|startoftext|>


বতাহৰ নিফুট হাতত ধৰি
সন্ধিয়াৰ ডেফ’ডিলপাহৰ সুগন্ধি
আজিও ভাঁহি আহে মোৰ ওচৰলৈ
আৰু
আদিম চহৰখনৰ কুহুমবুলীয়া ঘৰটোৰ
জীৱন বিষয়ক গল্পটো পঢ়ি শুনায়
ৰঙচুৱা বৰষুণ এজাকত
ফুলপাহক মই
ছাতি মেলি দিছিলোঁ
আৰু
তিতিব বিচাৰিছিলোঁ পূৰ্ণতাৰে
অথচ হৃদয়ত আশ্ৰম এখন গঢ়ি
ফুলি থাকিল ফুলপাহ
আৰু
সাগৰখন দুচকুত জাঁপি-কুচি
মই গতি কৰিলোঁ বানপ্ৰস্থলৈ
কুন্দত কটা
সেই চহৰখনৰ
সোঁৱৰণি গছকি৷
<|endoftext|>
<|startoftext|>


সেইদিনা আকাশখনৰ গোমা ৰূপ দেখি
পিতাই সোণকালেই আহিছিল
আই কুঁচি মুচি পিতাইৰ বুকুত সোমাইছিল
নিলাজ হৈ খিৰিকীৰ গাত লাগিছিল
বৰষুণৰ চিটিকনি


<|endoftext|>
<|startoftext|>


সেইদিনাও বৰষুণ হৈছিল
পিতাই সোণকালেই আহিছিল
নিলাজ বোৰ লাজ হৈছিল সিদিনা
লাজবোৰ ভাল লগা
হাঁহিটো ভগাই লৈছিল আয়ে পিতাইৰ লগত


<|endoftext|>
<|startoftext|>


তাৰ পিছৰ পৰা
সূৰ্যৰ প্ৰথমটো পোহৰ পৰিছিল আমাৰ পদুলিত
ফাগুনৰ গোটেইবোৰ ফুল ফুলিছিল আইৰ উদৰত
মই নেদেখিলেও দেখিছিলো
শুনা নুশুনাকৈ শুনিছিলো সলাজ হাঁহিৰ চিম্ফনী
মোৰ বাবে ৰচা হেজাৰ সপোন


<|endoftext|>
<|startoftext|>


মই লাহে লাহে অনুভৱ কৰিছিলো মোৰ সৰু উশাহ
জৰায়ুৰ বিছনাত মেলি দিছিলো
মোৰ সৰু হাত সৰু ভৰি
মাজৰাতিও সাৰ পাই পিতাই শুনিছিল
মোৰ বুকুৰ স্পন্দন
বুজিছিলো…
মোৰ আই সাগৰতকৈও বহল
পিতাই আকাশতকৈও ওখ


<|endoftext|>
<|startoftext|>


মনৰ ভ্ৰম নে অবিশ্বাস?
নাজানো…
মকৰাজালত ওলমি ৰৈছিল ন টা চন্দ্ৰ মাহ
ক্ৰমশঃ কমি আহিছিল মোৰ বুকুৰ কম্পনাংক
স্তব্ধ হৈছিল মোৰ উশাহ


<|endoftext|>
<|startoftext|>


পূব আকাশত ধলফাট্ দিব নাপাওঁতেই
ককাই নাঙলৰ সীৰলুত
আশাৰ মানচিত্ৰ
আঁকি ঘৰলৈ উভতিছিল,
আগচোতালত আইতাই
পুৱাৰ ৰঙাবেলিটি পিঠিত পেলাই
হেঁপাহৰ মহুৰা ফুৰাইছিল,
কণমানি নাতিনীয়েকে বাৰে বাৰে
চেৰেকীৰ সূতাডাল চিঙি খিলখিলাই হাঁহি উঠিছিল..
চোতালৰ সিটোমূৰৰ পৰা নাতিনীৰ অতপালি দেখি
ককাৰ মুখেদি এমোকোৰা হাঁহি বাগৰি গৈছিল,
ধূপ-ধূনা লৈ বোৱাৰীয়েকে
শাহু আৰু
শহুৰেকক সেৱা জনাই
একোকাপকৈ চাহ দি কণমানিজনীক কোলাত তুলি লৈছিল,
পদূলিমুখৰ তিনিআলিটোত
গজেন দদাইদেৱে আগৰদৰেই দোকানখন খুলি
কাকতখনত চকু ফুৰাইছিল….
“ভাৰত-পাক্ সীমান্তত উগ্ৰপন্থীৰ গুলীত অসমৰ বীৰ জোৱান চিত্ৰ….”
বৰ বৰ হৰফেৰে লিখা বাতৰিটো পঢ়ি
দদাইদেউ শিল পৰা কপৌটোৰ দৰে হৈ পৰিছিল ….
হঠাৎ উধাতু খাই আহি দদাইদেৱে ককাৰ হাতত কাকতখন গুজি দি আঁতৰি গৈছিল ….
সিদিনা আইতাৰ হেঁপাহৰ চোতালখনত কান্দোনৰ ৰোল উঠিছিল৷
<|endoftext|>
<|startoftext|>


অসমৰ অসম মিঞা বাংলাদেশী মূল
এন আৰ চিৰ কাৰ্যালয়ত তথ্য দিয়ে ভুল
সন্দেহযুক্ত নাগৰিক
সংখ্যাতো অধিক
এইখনেই ৰাজ্য আমাৰ সমস্যাবহুল৷
<|endoftext|>
<|startoftext|>


হেৰা হেৰা অসমীয়া কিয় আছা চাই
ভেবা লাগি চাই থাকি একো লাভ নাই
জোৰ পুৰি হাত পালে
বহিৰাগত কেউ ফালে
চৰকাৰেও ঠগিলে আমাক অজলা পাই৷
<|endoftext|>
<|startoftext|>


বি.এড পঢ়িবলৈ তোমাৰ পকেট হ’বই লাগিব গৰম
পঢ়িব নোৱাৰে তেওঁলোকে যি আৰ্থিকভাৱে নৰম
হেল্ল’ অসম চৰকাৰ
তোমাৰ সু-দৃষ্টিৰ দৰকাৰ
অসম শিক্ষা বিভাগে কৰে মধ্যবিত্তক অৱহেলা পৰম৷
<|endoftext|>
<|startoftext|>


জাতীয় সংগঠনবোৰেই আজি শেষ কৰিব জাতি
নিজৰ মাজত খোৱা কামোৰা কৰে বিচাৰি মাটি-ভেটি
ধিক তোমালোকৰ নীতি
বন্ধক কৰিলা সংস্কৃতি
এনেকৈ থাকিলে তোমাৰ মাটিত আনে কৰিব খেতি৷
<|endoftext|>
<|startoftext|>


কপালত চন্দনৰ তিলক লগাই ওলাল মহাশয়
জেদ কেটেগৰীৰ নিৰাপত্তা লাগে মনত সংশয়
পোষ্টাৰত ফুলায় কমল
উজ্জ্বলি থাকে নয়ন
মনতে ভাৱে চাৰিওফালে বিৰাজ আনন্দময়৷
<|endoftext|>
<|startoftext|>


গাৰে নিগনি বগোৱা ৰাতি
পিৰপিৰাই
পাখি কোবাই দৌৰ মাৰে বাঁহ কুকুহা
জিলিৰ জাকটো কাণত বাজে
মূৰ বিষাই ..
ফেৰেঙনিত ওলমা
জোনক দোষী সজালে
কিয় চাই থাক মোক?
দৈন্য মই?
কৰ্মফলত শয্যাশায়ী৷
ভাগ্যফল ॥
নৈ ঘাটলৈ যোৱা
মাছে মাৰিবলৈ পুঠি খলিহনা
ঝৰপকৈ শব্দত সাৱধান মাছুৱৈ
আজি ভাগ্যে মিলিল
উত্তেজনা বাঢ়ে
পানীৰ তলৰ পৰা কিহে বা টানে? ?
(পানী কাউৰী এজনী ছটফটাই
পাখী ভাগে তাইৰ
চকু এটা ওলাই আহে
ভয় লগাকৈ .. )
ফলাফল ॥
পুৱাটো ঘন
গধূৰ
নিশ্বাসৰ বতাহত আকাশ সেমেকা
বৰষুণ দিব বুলি শয্যাশায়ী মাছুৱৈ চুকলৈ চেপি যায়৷
<|endoftext|>
<|startoftext|>


শেৱালি ফুলৰ দৰে কিছুমান স্মৃতি শুই থাকে সৰা পাতৰ দলিচাত
অনিচ্ছাকৃত গাম্ভীৰ্যৰে জগোৱা নহয় সেই স্মৃতি অথবা ইচ্ছাকৃতভাৱেও জাগি নুঠে সেই নিদ্ৰাৰত স্মৃতিময় ফুল
অথচ কপাহ-কোমল যেন
চুই দিলেই লাজুকীলতাৰ দৰে জাপখাই যোৱা
স্মৃতিভৰপক কাতৰতাত দুচকু সেমেকি উঠা
কোনো এক নিনাও কবিৰ হৃদয়ৰ পেৰাত জাপখাই থকা এমুঠি কবিতাযেন সেই স্মৃতি! !
<|endoftext|>
<|startoftext|>


ভিক্ষাৰী
 বাবা, ভিক্ষা দিয়া ভিক্ষা দিয়া …
ভিক্ষাৰ পাত্ৰটো আপোনালৈ আগুৱাই দিওঁ,
বিলাসী গাড়ীৰ ক’লা গ্লাছ নমাই
আপুনি আমাক গালি পাৰে
 “হা্ৎ চাল্লা ভিক্ষাৰীৰ জাত“
খবৰদাৰ, জাতত ধৰি গালি নিদিব!
যদিও আমি ভিক্ষাৰী! ! !
হোটেলৰ বন্ধ কোঠাত আপোনাৰ দুলালে খেপিয়াই
কোনোকাৰ্লি চুলিৰ উদং বুকুত
পূৰ্ণিমাৰ জোন …
 চকু দিয়া নাই! নিদিও!
আচলতে আপোনালোকো এজন এজন ভিক্ষাৰী! !
 “হাই প্ৰ’ফাইল ভিক্ষাৰী”
বিয়াৰ বাবে কইনা লাগে!
লগ্ ইন টু ছাদী ডট কম- ইণ্টাৰনেটৰ ভিক্ষাৰী! !
জীয়ৰীৰ বাবে চাকৰি লাগে!
চিধাই গোঁসাই ঘৰ- চাকৰিৰ ভিক্ষাৰী!
পৰীক্ষাহলত আপোনাৰ সু-সন্তানে কলম কামুৰি বহি থাকে!
পিন্ধাই দিছে গায়ে মুৰে তাবিজ-মাদলি
“নম্বৰ লাগে নম্বৰ লাগে”-পাৰ্চেণ্টেজৰ ভিক্ষাৰী
অনুগ্ৰহ কৰি জাতত ধৰি গালি নিদিব! !
পাৰিলে পঢ়ি ল’ব আমাৰ বায়’ডাটা! !
কাটিলে তেজ ৰঙায়ে ওলাব
আপোনাৰ দৰে!
কান্দিলে চকুৰে পানীয়ে ওলাব
আপোনাৰ দৰে! !
মৰিলে মাটিও সিমানেই লাগিব চাৰে তিনি হাত! ! !
যিমান আপোনাক লাগে! ! !
 খবৰদাৰ … …
জাতত ধৰি গালি নিদিব;
 পুতৌ নহয়, মৰম লাগে আমাক… …
কুকুৰৰ দৰে জীয়াই থাকিম লোকৰ চুৱা খায়! ! !
<|endoftext|>
<|startoftext|>


হাঁহিবোৰ চিটিকি পৰকচোন
তোমাৰ পৰা মোলৈ
হাঁহিতেইতো হেৰাই যায় দুখৰ পৃথিৱী৷
তেওঁ ক’লে
বুকুত গুজি দিছো গোলাপ গান্ধাৰ
উজাই আহক ওঁঠলৈ অলকানন্দা
মই ক’লো
তুমি মন বাগিছাৰ এপাহ শেৱালি আছিলা
সুখ ফুলাৰ
নে
দুখ সৰাৰ
শেৱালি, এটা ৰাতিৰ কাহিনী
<|endoftext|>
<|startoftext|>


নিশ্বাসৰ জুমুঠিটোত প্ৰাচীনতম ফুক্ টো মাৰি
মোৰ কামিহাড়ৰ কাঁথিচুকত
তেওঁ গুজিছিল এটা বীজ
এটা সপোনৰ আকলুৱা অংকুৰণ
ছাঁৰ মোহ এটা তেওঁৰো চকুত আছিল নেকি
নে তেওঁ নিজেই আছিল ছাঁৰ অনুঘটক
তেওঁক চিনি পোৱাৰ মোৰ বয়সেই বা ক’ত
মোৰ মূলৰ পৰা কাণ্ডলৈ মাথোঁ বৈ আছিল
তেওঁৰ উশাহৰ ৰক্ত বৰ্ণ
খেলৰ লগৰীয়া পৰত তেওঁ চলেৰে শুনাইছিল
এজোপা বটবৃক্ষৰ জন্ম বৃত্তান্ত
আৰু মই মোৰ তিল চানেকীয়া মগজুৰে
পাৰোমানে বুজিবলৈ চেষ্টা কৰিছিলো
কাকনো কয় শিপাৰ খামোচ
দুভৰিত জিয়াঁৰ পাখি গজাৰ পৰতে
তেওঁ মোক লৈ গৈছিল সৌ হাবিতলীয়া বাটটোৰে
য’ত পোহৰে কেৰঘেঁহা হাতেৰে বিলাইছিল
ৰ’দৰ প্ৰাচুৰ্য্য
আৰু গছবোৰে প্ৰাণটাকি উধাইছিল
গিলিবলৈ জীৱনৰ অৱলম্বন
আধা আলো আধা ছাঁয়াৰ গেজেপনি ফালি
তেৱেইচোন মোক আঙুলিয়াই দেখুৱাইছিল
মহীৰুহৰ উন্নত শিৰত জিলিকি থকা
অগণন পোহৰৰ মুকুত
আৰু মোৰ চেঁচা সেমেকা হাতৰ মুঠিত গুজি দিছিল
এন্ধাৰে পোহৰে উচ্চাৰিত সেই অমোঘ মন্ত্ৰ …..
সদায় মূৰ তুলি খোজ কাঢ়িবি আইজনী
ৰাজহাড় পোন হ’ব৷
<|endoftext|>
<|startoftext|>


জুপুৰী ঘৰটোৰ পানী-পচাৰে
মই উটুৱাই দিওঁ
মাটিকলহৰ ক’লা পিণ্ড!
নিগনিৰ হেঁপাহৰ ভৰালটোৰে বগাই আহে আকাশীলতা,
মৰা কলগছেৰে সাজি উলিয়াও বানপানী খেদা ভুৰ!
বাহঁনিডৰাৰ শিপাত চিতাখন জ্বলি উঠাৰ দিন ধৰি
আখলত বৰষুণ পৰিল,
শুকান খৰিবোৰত
পানীজ্বলা উঠিল!
বকুল সৰা বাটটোৰে খোজ দিওঁতে মোৰ দুভৰিত শিলে বিন্ধিলে, হেৰাই থাকিল
বুকুৱে বুকুৱে শিপাই যোৱা সেন্দূৰীয়া বাটবোৰ!
হাউলি পৰা আঁহতৰ ডাল এটাত ওলমি থাকে
নিছিঙা গাঁঠিৰ গো-মালা, বতাহত নিচান হৈ উৰি থাকে পাঁচ আঙুলিয়া চৈ…! ! !
<|endoftext|>
<|startoftext|>


গাত ৰ’দ নপৰা বৰষুণ নপৰা
সেমেকা দেহৰ তেওঁ এগৰাকী নাৰী!
যি আবদ্ধ মোৰ শোৱনী কোঠাৰ আইনাৰ সিপাৰে
যিয়ে কোনোদিন আব্দাৰভৰা কথা কোৱা নাই
যিয়ে কোনোদিন মোৰ কথা শুনা নাই
<|endoftext|>
<|startoftext|>


মূৰ ফণিয়াই নিজকে নিজে চায়
বিছনাত বাগৰি মিচিকিয়াই হাঁহে
যেন মোৰ আশে-পাশে উচপিচাই থকা
সাইলাখ এগৰাকী লচপচী নাৰীৰ প্ৰতিবিম্ব!
<|endoftext|>
<|startoftext|>


ছবিবোৰ চলচ্চিত্ৰৰ দৰে চলি গৈ থাকে
কেতিয়াবা ময়ো থাকো কাষতে
যিদিনা নাথাকো
তেওঁ শুই থাকে নিচিন্তে!
<|endoftext|>
<|startoftext|>


উজাগৰী ৰাতি প্ৰতিটো প্ৰহৰৰ অন্তৰে অন্তৰে
অনুভৱ কৰো তেওঁৰ অস্তিত্ব
আনকি মাজৰাতিও জুমি চাওঁ
আইনাৰ সিপাৰৰ বিছনাখন
যিখন মোৰ বিছনাৰেই প্ৰতিবিম্ব…
<|endoftext|>
<|startoftext|>


সিদিনা পুৱা সাৰ পাওঁতে চকামকাকৈ দেখিলোঁ
যখিনীৰ দৰে মেলা চুলিকোছাৰে দাঁত নিকতাই হাঁহি আছিল
একো অজুহাত নোহোৱাকৈ মানসিক ৰোগীৰ দৰে
খঙতে দলিয়াই দিছিলো হাতৰ মোবাইল ফোন
তেওঁ কপাল ফাঁটি বৈ অহা তেজেৰে
পলকতে লুতুৰি-পুতুৰি হৈ পৰিছিল তেওঁৰ দেহ!
<|endoftext|>
<|startoftext|>


আজি আকৌ উমান পালো হঠাৎ
আইনাত নোচোৱাকৈ মূৰ ফণিয়ালেওঁ
জঁট ভাঙিব নোৱাৰি মোৰ কেঁকোৰা চুলিকোছা
পামনে কোনোবা বজাৰত এনে এখন আইনা
যিখন আইনাত মুখ চাই পাহৰিব পাৰিম – অতীতৰ সোঁৱৰণীবোৰ
যিখন আইনাত চুই অনুভৱ কৰিব পাৰিম – উজাগৰী ৰাতিবোৰ!
<|endoftext|>
<|startoftext|>


ছোৱালীবোৰ মানুহ নহয় ।
মাতৃ ভগ্নী পত্নী কন্যা
প্ৰেয়্সী বা গণিকা হ’ব পাৰে ।
সিহঁত গছ হ’ব পাৰে
ছাঁ বতাহ ফল ফুল দিব পাৰে
কিন্তু শিপা মেলাৰ বাবেই
সিহঁত মানুহ নহয় ।
মানুহৰ মাত থাকে
জানে স্বাধীনতাৰ অৰ্থ ।
সিদিনা সিহঁতক
পতিৰ চিতাত জাপি দিওঁতে ,
পুতলা খেলৰ পৰা নি
বিয়াত বহুৱাই দিওঁতে,
আনকি আজি ডাইনী বোলোতেও
সিহঁত গছ হৈ ৰৈ থাকিল ।
সেয়ে সিহঁতৰ ডাল ঠানি মোটোকাই
খৰি বুলি
সুমুৱাই দিয়া হয়
যৌতুকৰ জুইত ।
ছোৱালীবোৰ মানুহ নহয়
গণ্য কৰা নহয়
অথচ সিহঁতেই ধাৰণ কৰে মনুষ্যত্ব ।


<|endoftext|>
<|startoftext|>


সেলেঙী বোৱা আইতাৰ মুখৰ
পাগলগা তামোলৰ ৰাগীত
অকস্মাতে সাৰ পাই উঠে
তাহানিৰ কোনোবা সাধুৰ পৰী
তেজীমলা, চম্পাৱতী, তুলা আৰু তেজা
সঘনাই থাকে অহা-যোৱা কৰি
কেতিয়াবা এনে লাগে যেন
আইতাৰ আঁচলত লুকুৱাই থ’ম
একুৰি এটা বসন্ত
মুহূৰ্তৰ বাবে শৈশৱৰ বোকোচাত উঠি
হাঁহিৰ ৰঙবোৰ সিঁচি সিঁচি
সন্ধিয়াৰ আকাশৰ তৰা গণিম
মুনিচুনি পোহৰত অলং দলং খেলিম
আকৌ ক, খ, গ, ঘ ফলিত লিখিম
ইংৰাজীৰ ফলা মুখস্থ কৰিম
চিঞৰি চিঞৰি যেন আওৰাই থাকিম
একৰ এক গ’ল থাকিল শূন্য…
পাখি লগা কাঁড়ৰ পিঠিত উঠি
সময়বোৰ গৈ থাকে আগলৈ
শৈশৱে গোপনে বাগৰ সলাই
শৰীৰ আৰু মনৰ মাজত
যৌৱনে তাঁত-বাতি কৰে সঘনাই
যৌৱনে আনি দিয়া চঞ্চলতাই
অজানিতে সকলোকে কোবাই
সেয়েহে চাগে’ তোমাক
ইমান মৰম লাগি যায়
গুণগুণাই থাকোঁ মাথোন
তুমি ভাল পোৱা সুমধুৰ গান
এয়াই চাগে’ জীৱন- যৌৱনৰ সুঘ্ৰাণ।


<|endoftext|>
<|startoftext|>


কোনোবা খাই খাই মৰিব ।
কোনোবা খাবলৈ নাপাই মৰিব ।
কোনোবাই প্ৰেমত পৰি মৰিব ,
কোনোবাই প্ৰেমত নপৰাৰ শোকত মৰিব ।
কোনোবাই সুখী হৈ মৰিব,
কোনোবা দুখী হৈ মৰিব ।
মৃত্যু একেটাই ,
জীৱনৰ শ্বাস্বত সত্য !
কিন্তু
ভোকত মৰা আভোকত মৰা কথাটো একেই নহয়
ঠিক
আকাল আৰু ভঁৰাল একে নোহোৱাৰ দৰে…
প্ৰকৃততে
জীৱন উপভোগ আৰু আহৰণ হে এক শিল্প
মৃত্যুৰ আগতেই খোদিত কৰা এক নিৰ্লোভ ভাস্কৰ্য…!!!


<|endoftext|>
<|startoftext|>


বাওনাৰ চোতালতো
জোনাক থমকিব পাৰে
সাতফুটীয়া হ’ল বুলিয়েই
জোনটো জানো থপিয়াব পাৰে!
চৰাইৰ ডেউকাই নাজানে
পৃথিৱীৰ খবৰ
বতাহে জানে মহাকাশৰ পৰিধি
বতাহৰ জানো ডেউকা থাকে!
<|endoftext|>
<|startoftext|>


আৰু সেই কান্দোনত
কাৰোবাৰ ঘৰ উটিছে,
কাৰোবাৰ ভঁৰাল, কেওৰ গোহালি৷
কিমানটা নামঘৰ গ’ল,
মছ্‌জিদ, গিৰ্জাৰ ভেটিও কোবাল সোঁতে ধুই গ’ল,
নদীৰ পানীবোৰ গেৰুৱা হ’ল,
বোকা পানীত মিলি ঢেলা হোৱা তেজ৷
কি মাজুলী কি মানাহ,
কাজিৰঙাৰ দশাও পানীত হাঁহ নচৰা হ’ল৷
বিশ্বাস এতিয়াও আছে,
বানে ভেটি উছন কৰিলেও,
সাজিম আকৌ ঘৰখন,
আগতকৈ আশা বাঢ়িছিল,
এইবাৰ ভাবিছিলো–
সকলো সুখেৰে যাব,
ভোগালীটো ভোগৰে হব,
জনা নাছিলো, জিয়া-ভৰালী জিয়া ঢলৰ ঢলত,
ভাইটোও মোৰ উটি যাব৷
যিদৰে ভোগালীলৈ বুলি পুহি থোৱা
হাঁহকেইটাও উটি গ’ল৷
পানীয়ে পানীয়ে, সোঁতে সোঁতে উটিছে খোজ,
ভৰিত পানীয়ে কটা ঘা,
বুকুত দুখৰ নেদেখা ছাঁ,
পেটলৈ দুবেলাৰ দুসাজ নোযোৱা কেবাদিনো হ’ল,
তোলৈ বৰকৈ মনত পৰিছে ভাই,
তই বাৰু খাব পাৰিছ নে আমাৰ দুখ চায়?
আমালৈ জানো তোৰ মনত পৰা নাই?
জানো, বুজি পাওঁ,
তই কিজানি আগৰ দৰেই নিশাবোৰ শুব পৰা নাই…৷
কালি বহুতদিনৰ মুৰত পেপাৰ পঢ়িলো,
পুৰণি পেপাৰ, তাৰিখটোত পানী পৰি সিও নেদেখা হ’ল,
দেখিলো, তই আকাশেৰে উৰি চাই গলি এবাৰ,
আয়ে কৈছিল, তই হেনো আনৰ দৰে নহয়,
সেয়ে ভাবিছিলো তিতি-বুৰি হ’লেও আহিবি,
সেই চাইকেল লৈ ফুৰা দিনবোৰৰ দৰেই,
বিস্কুট কেইটামানকে আনি, আইজনীক খোৱাবি…
মৰমীয়াল তোৰ হৃদয়,
তই আগৰ দৰেই আছনে ভাই?
তই চাইকেলেৰে অহা বাটটোৰ মাথো এবেগেট বাকী,
এইবাৰ কিজানি তোৰ বিস্কুট খোৱাৰ ভাগ,
আই-মোৰ কপালত নাই….৷
তই ভালে থাকিবি ভাই…৷
<|endoftext|>
<|startoftext|>


দীঘল ঠেঙীয়াই চিপ-চিপ কৰিলে
ককা তোমালৈ মনত পৰে
পকা-চুলীয়া ককা
নাতিয়েৰে তোমাৰ
কোলাত
আকৌ এবাৰ বহিব খোজে৷
খুন্দনাত খুন্দি তামোল
কুটুৰ কুটৰ কৈ আকৌ এবাৰ চোবোৱা
ককা
সাধুকথা কোৱা
চিলনীৰ জীয়েক, কুকুৰী কণা
……
এটা ৰজাৰ সাতজনী ৰাণী
সিদিনা তোমাৰ চিলমিল টোপনি আহিছিল
নাতিৰ চিঞৰত চকু মেলিছিলা
শেষ কৰিছিলা ৰজা- ৰাণীৰ সাধু
কেনেদৰে এলাগীক সাৱটি ৰজাই মহাৰাণী বনাইছিল৷
……বহুদিন হ’ল
কাষত তুমি নাই ককা
তথাপি বৰষুণ আহে
দীঘল ঠেঙীয়া বুলি মনে কান্দে
তোমাৰ কোলাত জিৰাব বিচাৰে
তুমি নাই,
সেয়ে মনটোৱে শূন্যকে সাৱটে৷
<|endoftext|>
<|startoftext|>


ভাত খাবলৈ মন নাই যিদিনাই হ’ল এঞ্জেল আৰু প্ৰিঞ্চেচ ,
চাওমিন ম’ম’ নাপালেই ধৰে মম এন্দ দেদৰ ওচৰত পেছ ,
লোভত পৰি জিভাৰ,
বেয়া কৰাই লিভাৰ,
ফেচবুকত ষ্টেটাচ দিয়ে ফিলিং চেদ এম চাফাৰিং ফ্ৰম অভাৰগেছ ।


<|endoftext|>
<|startoftext|>


ধুনীয়া প্ৰফাইল পিকচাৰ দেখি মেচেজত দিলো তাইক মাত,
লগালগ ৰিপ্লাই পাই পৰিলেই নহয় কলিজা খন শাঁত ,
কথা পাতি ভাল পাই ,
থাকোঁতেই চেনি খাই,
পত্নীয়ে আহি দেখি একে ঘোঁচাই ভাঙি দিলে অ’ মোৰ দাঁত ।


<|endoftext|>
<|startoftext|>


আজিকালি ফেচবুকৰ টাইম লাইন থাকে মুখজোঙা চেলফিৰে ভৰি,
যেন পৃথিৱীতহে গোট খালেহি আটাইবোৰ স্বৰ্গৰ পৰী অপেস্বৰী ,
দিওঁ যদিও লাইক ,
কোনে বুজাব তাইক,
ফটোশ্বপ বোৰ অহাৰ পৰাই যে বান্দৰী বোৰো হৈ পৰিল সুন্দৰী ।


<|endoftext|>
<|startoftext|>


তোমাৰ পৰাই আৰম্ভ হয়
হৃদয়ৰ অনিমেষ বন্দনা
সপোনৰ থোপাফুল আৰু ভালপোৱাৰ সুগন্ধি৷
ডেউদি উৰা মাৰে অনুভৱৰ সুহুৰি
সূৰ্য্যোদয় নতুবা সূৰ্য্যাস্ত সকলোতে সানি দিয়ে
এটি মিঠা শিহঁৰণ৷
আকাশৰ মেঁটমৰা সম্ভাৰ,
মেঘৰ অবয়বত যেন চিনাকি মুখৰ জলছৱি;
নৈৰ বাকঁৰিৰ নল-খাগৰিত শুই শুই,
বিলীন হও তোমাতেই
এটি গৰখীয়া সুৰ হৈ৷
অকমাণি ফুল এপাহে
চুমা এটি হৈ উপচাই পেলাই দুগাল৷
<|endoftext|>
<|startoftext|>


কুকুৰজাকে ভুকভুকাই আছিল
শাল চকুৱাজনে সিহঁতলৈ এৰেহা বস্তুবোৰ দলিয়াই দিছিল
সিহঁতে চেলেকি চেলেকি
উদৰ পৃৰাই খাইছিল
সেই পালৰ জেপবোৰত
মহাত্মা গান্ধী আছিল নীৰৱে শুই
মুখবোৰৰপৰা বনৰীয়া সুবাস
আহিছিল ভাঁহি ৷
হেৰা, সৌ মানুহজনী তেনেই সাধা
অহৈতুক চমকত কেনেকৈ নীলা পৰি গৈছে দেহা!!
ভৌ ভৌ কৰিলেও, তেখেতৰ ঘৰত
ধেকুৰাজাকক দিবলৈ মাংসটো দূৰৰে কথা
চুৱাভাত নাই ৷
সৌৱা চোৱা,তেখেতৰ চৌহদৰ বেলিফুলে
কেনেকৈ জকমকাই আছে
দুৱাৰত কোনে টক্ -টকাইছে??
অকস্মাতে দেখোন যোছেফ পুলিৎজাৰ আৰু
উইলিয়াম ৰেনডল্ক হাৰ্ষ্ট!!!!
স্পেনিচ-আমেৰিকাৰ সমৰৰ শ্বহীদবোৰে
দেখোন আটাহ পাৰি উঠিছে
হেৰা,কোলাহল নকৰিবা,
পাপাৰাজ্জিয়ে শুৱাই থৈছে ৰাজকুমাৰীক
কি খবৰ বেছিব সিহঁতে
লোভে হালধীয়া কৰা সিহঁতৰ কণ্ঠৰপৰা
ভুকভুকনিহে শুনা পায় ।


<|endoftext|>
<|startoftext|>


বোপা গাঁৱলৈ নহা
বহুদিন হ’ল,
বোকা পানীও নেদেখা হ’ল
পথাৰৰ মাদকতা নোপোৱা হ’ল
আমাৰ বোপা ডাঙৰ হ’ল
তেওঁ টাওনীয়া হ’ল৷
লেটিপেটি হৈ পথাৰৰ বোকাত
তেওঁ এদিন কৈছিল
“আইৰ কোলাত শুই
পাহৰি যাব পাৰি সকলো নিৰ্মমতা“
সেনাৰ বৰ্বৰতাত
তেওঁৰ ভগ্নী তেতিয়া চিপজৰীত৷
এচলু এচলু পানীৰে
তিয়াই পাৰৰ বালিবোৰ
লুইতক কৰিছিল প্ৰাৰ্থনা
“তোমাৰ শকতিৰে
ওপচাই দিয়া বুঢ়ালুইত
মোৰ পিতাইৰ বোকোচাত
পথাৰৰ কঠীয়া“
তেতিয়া গাওঁলীয়া আছিল তেওঁ
গাৰ ঘামত তেতিয়াও আছিল
বোকা আৰু শস্যৰ সুবাস৷
বোপা এদিন টাওনলৈ আহিল
পথাৰখন ৰাখিবলৈ
গাওঁখন জীয়াবলৈ
দেশখন বচাবলৈ বুকুৰ তেজেৰে লিখিলে
“তেজ দিম তেল নিদিও“
বোপা তেতিয়াও ডাঙৰ হোৱা নাছিল
বাৰীৰ পিছৰ মাটিবিঘা
পথাৰৰ সোণগুটিৰ ভাৰ
আৰু আগভেঁটি ধৰা মৈমনচিঙীয়া আইন
বোপা তেতিয়াওঁ ডাঙৰ হোৱা নাছিল৷
এতিয়া বোপাৰ মুখত
বৰমাকৰ জয়গান
কপালত ফোঁট
বোপাৰ এতিয়া টাওনত
কেবাপূৰাও শুকান মাটি
গাঁৱৰ নৰীয়াপাটিত খেতিয়ক পিতাই
টিভিৰ পৰ্দাত বোপাৰ ছবি
বোপা এতিয়া ডাঙৰ হ’ল
বোকা পানীৰ গোন্ধ নিচিনা হ’ল৷
পথাৰত চনমাটি
শিবিৰত বন্যাৰ্ত আই
বোপাৰ হাতত তেলৰ নামজাৰী
বোপাই টাওনীয়া হ’ল
ডাঙৰ কথা ভবা হ’ল
লুইতক ফালি বৰমাকক দিব পৰা হ’ল৷


<|endoftext|>
<|startoftext|>


বৰষুণ দিলেই
মৰমৰ নৈখন
ভক ভক কৈ
জালী শালৰ টৌৰ ৰহী উতলা দি
উতলি উঠে
বৰষুণতো শীতল হৈ নাযায়
যৌৱনমতী
গা ভৰা গাভৰু হৈ পৰা নৈৰ দেহাটি
নাঙলৰ সীৰলুৰে উজিয়াই আহে
নৈৰ থৌকি বাথৌ
হেঁপাহখিনি
পাহুৱাল ডেকাৰ
বোকাৰ গোন্ধ সনা ঘাম
নৈৰে
উজাই যায়
ভটিয়াই যায়
নৈখনি
খেতিয়কৰ যেন
ঘৰৰহে লখিমী
ধান পান লাম লাকটু ৰাখে
হিয়াত সাৱটি
নৈ সদায় নৈ নহয়
গাভৰু
নৈ হৈ বয়
<|endoftext|>
<|startoftext|>


“বৰষুণ”
-মানস প্ৰতিম দত্ত
বৰ গছৰ কান্ধত উঠি
তই আহিলেই
আমাৰ ঘৰৰ অভিমানী পদূলিত
সূৰ্য নামে
পিতাইৰ নাঙলৰ তেজাল সীৰলুত
ধান বৰণৰ দাপোন এখন
লাহে লাহে ভাঁহে
আইৰ ওঁঠৰ তলত
বৰা-জহা-বাসন্তীৰ
চকু এহাল গজে
খিল খিল হাঁহি এটাৰ বা লাগি
বিৰিয়াৰ ডেউকাত
উৰি আহে বন কুকুহা
পলাতক সুখৰ মুখ এখন
পানীৰ তলত জিলিকি উঠে৷
<|endoftext|>
<|startoftext|>


অপেক্ষমান
— জ্যোতিষ কুমাৰ দেৱ
সময়ৰ অপেক্ষমান কোঠালি এটা
এটি সত্যসন্ধানী দাপোণ
নির্মীয়মাণ ইতিহাসৰ সন্ধিক্ষণত
সৌবোৰ কাৰ আৱেগমন্থিত ভাষণ
বৈ থাক লুইত বৈ থাক অনন্ত প্রৱাহ …
<|endoftext|>
<|startoftext|>


তাইৰ অভিমানী বুকুৰে শাওণ নামে বাৰিষা হৈ
— বিকাশ দিহিঙ্গীয়া
জিকা ফুলা সন্ধিয়া এটাত
ঝিলি এটাই কান্দে
ৰাউচি জুৰি,
জোনাকীৰ চাকি জ্বলাই
নদীখনৰ পাৰে পাৰে
ভেকুলীবোৰে সবাহ পাতে,
“বৰ সবাহ”
(সবাহৰ শেষত ভাওনা)
গোমোঠা শাওণৰ সন্ধিয়া
কৰুণ সুৰবোৰে
গৰখীয়া ল’ৰাটোৰ ওঁ‌ঠত
বাঁহী হৈ চুমে,
তাৰ চকুৰ কুটা লাগি
লাহে লাহে
নদীৰ বুকুত যৌৱন বাঢ়ে
পকা কঁ‌ঠাল হৈ
বৰ গছজোপা যেতিয়া
নদীৰ বুকুত ঢপ্ কৈ সৰে,
গোৱালৰ হাবিত
খঁ‌ৰা শিয়ালে বিয়া পাতে,
জাতে জাতে উৰুলি দিয়ে
কিৰিলি এটা পাৰি
ফেঁচাজনীয়ে উৰি আহি
সেই বৰ গছজোপাতে বহে
কলীয়া ডাৱৰৰ আঁ‌ৰে আঁ‌ৰে
জুমি জুমি জোনটোৱে
নৈ পৰিয়া গাঁওখনত বহি
<|endoftext|>
<|startoftext|>


শাওণৰ নৈসৰ্গিক শোভা চাই
মনে মনে হাঁহে
(জোনে হাঁহিলে বিজুলি সৰে)
মথাউৰিত চেঙেলীয়া দুটা মানে
পানী ভাঙি
চেপা ডিঙৰা লেজু বৰশী পাতি
ঘৰলৈ উভতে
শাওণৰ আকাশত
মাজে মাজে জোনৰ হাঁহি জিলিকে
গুৰুম গাৰাম কৈ
হাঁহিৰ ফাঁ‌কেৰে
মেঘ সৰে
সিহঁ‌তৰ কোৰ্হালত
বৰ ভেকুলা কেইটাই
জপং জপং কৰি
পাৰৰ পৰা নদীলৈ
লং জাপ দিয়ে
নদীখনক কোনেও
গুৰুত্ব নিদিয়ে
নৈ বৈ যায় সাগৰলৈ
সকলোৱে জানে
সেয়ে কোনেও তাইক
সমীহ নকৰে
অভিমানত তাই উফন্দি উঠে
ক্ৰমশঃ নিসংগতা আৰু অকলশৰীয়া
অনুভৱবোৰে
ঢৌ হৈ
মথাউৰিত উৰহৰ খং জাৰে
চিপ চিপ বৰষুণ হৈ
গাঁওখনত
নৈখনৰ চকুলো সৰে
খং উঠে তাইৰ
তাই কান্দে
নৈয়ে কান্দিলে
চপৰা চপৰে মথাউৰী খহে
তাইৰ বুকুৱেদি বগুৱা বাই
শাওণ নামে
বাৰিষা হৈ
অভিমানৰ জুইত জাহ যায়
নৈপৰীয়া নৈসৰ্গিকতা
ভাঙি ঠান-বান হয়
গৰখীয়া ল’ৰাটোৰ সপোন
বাঁহী
জ্বলি ছাঁ‌ই হয়
চেপা ডিঙৰা লেজু বৰশী
“ইত্যাদি”
গাওঁখনলৈ প্ৰলয় আহে
গাভৰু নদীৰ
উফোন্দা জৰায়ু ফালি
বান আহে,
উপেক্ষিত নৈখনৰ
জাৰজ পুত্ৰ বান
মাতৃৰ অপমান কেনেকৈ সহে…!
<|endoftext|>
<|startoftext|>


ৰাতি দূৰ্ঘটনাত এজন নিচাসক্ত কবিৰ মৃত্যু হ’ল
— নৱাকাশ
ৰাতি এক দূৰ্ঘটনাত এজন নিচাসক্ত কবিৰ মৃত্যু হ’ল
ছাইৰ মাজত এখন হাতে লিখা চিঠিৰ বাদে আন একো উদ্ধাৰ হোৱা নাই
চিঠিত লিখিছে তেওঁৰ মৃত্যুৰ বাবে
আন কোনো দায়বদ্ধ নহয়
আনকি তেওঁ নিজেও
যিহেতু সকলোবোৰ কথা তেওঁ ভবা ধৰণে
হোৱা নাছিল
তেওঁ মৃত্যু জী চাব খুজিছিল এবাৰ
জীৱনৰ নিচাত মাতাল কবি
তেওঁৰ কবিতাৰ নায়িকা
ছাইবোৰৰ মাজতে কৰবাত সোমাই আছে
কবিৰ মৃত্যুত
চৰাই আৰু পখিলা
আকাশ আৰু সাগৰ
নদী বৰষুণ আৰু অৰণ্যৰ বাদে
আন কোনো ম্ৰিয়মান হোৱা নাই
আনকি কবিতাৰ নায়িকাও
আজিৰ বাতৰি ইমানতে শেষ
এই পৃথিৱীত
আজি আৰু অন্য একো ঘটনাই ঘটা নাই
<|endoftext|>
<|startoftext|>


সকলো সেউজীয়া হেৰুৱাৰ আহ্লাদত
তিলে তিলে বাঢ়ি অহা
এখন মৰুভূমি মই
<|endoftext|>
<|startoftext|>


হঠাৎ এদিন
নুবুজা সুৰৰ মায়াৰে বিভোৰ তুমি
মৰূদ্যানৰ সন্ধানত বাটকুৰি বাই
থমকি ৰ’লাহি বুকুত
<|endoftext|>
<|startoftext|>


সিদিনা
মৰি অহা আঙুৰৰ বাগিছাখনত
বাট হেৰুৱাই ৰৈ আছিল জোনটো
অকোৱা পকোৱা আঙুৰলতাৰ দৰে
আমাৰ আঙুলিত আঙুলি থৈ জ্বলিছিল
সেমেকা জোনাকৰ- জেঙুলি
<|endoftext|>
<|startoftext|>


নিৰৱধি বিষাদ বালিচৰত
নিস্তৰংগ শূন্যতাৰ
কবৰ খান্দি
তুমি তুলি অনা এখামোচ মাটি
মোৰ নগ্ন নাভিমূলত
ৰুই দিয়া
সেই এচমকা সেউজীয়া ঘাঁহ
<|endoftext|>
<|startoftext|>


মুকুতাৰ দৰে জ্বলি আছে
তোমাৰ নিয়ৰসৰা খোজ
এতিয়া চৰাইবোৰে তাত খুচৰি ফুৰিছে শামুক৷
<|endoftext|>
<|startoftext|>


মহিম বৰালৈ শ্ৰদ্ধাৰে…………
-নিবিড় অনুৰাগ মানস
সেউজীয়া সপোনত ডুবা
কাঠনিবাৰীখন হঠাতে উদং হ’ল
‘ৰঙা জিঞা’ খেদা সপোন এটা
আইৰ শীতল কোলাত থমকি ৰ’ল
‘এধানী মাহী’য়ে এমোকোৰা হাঁহিৰে
সাধু কথাৰ পাত আওঁৰোৱা মানুহজন
ফুল নুফুলা ৰাতি এটা হ’ল
‘পুতলা ঘৰ’ৰ দৰেই কঁপি কঁপি
উশাহবোৰত জী উঠিল ‘মাছ’
আৰু চিৰন্তন অজস্ৰ মাছৰ চিঠি
শেষজাক বৰষুণত তিতিব খোজা মানুহজন
‘বহুভূজী ত্ৰিভুজ’ৰ পাৰ বিছাৰি
‘এখন নদীৰ পাৰত’ নোহোৱা হ’ল
হেৰোৱা দিগন্তৰ মায়া লাগি
‘মোমাইদেউৰ বলীয়া ঘোঁৰা’তো
নাজানো কাৰ ‘বৰযাত্ৰী’ হ’ল


<|endoftext|>
<|startoftext|>


কবিতাৰ অসুখ
— মনোহৰ দত্ত
হীৰাৰ দৰে তুমি
পখিলাৰ দৰে
তোমাৰ কবিতা৷
প্ৰেমৰ সুগভীৰ বিশালতা
দুখৰ মাজতো
গোলাপৰ বাগিছা
সহজ যাৰ প্ৰেম
সহজ যাৰ এন্ধাৰ
তেঁওৱেই
আমাৰ হীৰুদা৷
প্ৰাণৰ বাঁহীত বজাই
মিঠা সুৰ
আমোলমোলাই ফুলে শেৱালি
বিষ্ণু ৰাভা উভতি অহিব
আজি গধূলি
সজীৱ সজীৱ কবিতা,
জ্যোতিৰ জ্যোতিৰে জ্যোতিষ্মান
স্বাধীনতাৰ কামনা৷
ফুলত কাঁইট
জীৱনত আঘাত
সকলো সহিবলৈ
দুখৰ স্তুতি৷
শব্দই শব্দই হাত থৈ
লগ পাওঁ
হীৰেন নামৰ কবি৷
আজি কবিতাৰ অসুখ
ধ্যান-মগ্ন হাতৰ অসুখ
শব্দৰ শৰীৰত বেথা
নাই ছন্দ
নাই চিত্ৰ-কল্প
বুকুত এজাক বা-মাৰলি
প্ৰতিটো পুৱা
প্ৰতিটো গধূলি৷
বন-বিৰিখৰ ছাঁ
যেন
একো একো একোটি
দীঘল হুমুনিয়াহ৷
প্ৰাণৰ দেউলে দেউলে
অবিৰত প্ৰাৰ্থনা৷
হীৰাৰ দৰে তুমি
পখিলাৰ দৰে
তোমাৰ কবিতা৷
<|endoftext|>
<|startoftext|>


তেজ তেতিয়া শৰণাৰ্থী হয়
যেতিয়া ধমনীৰ বাহিৰত
তেজৰ উপনদী বয়,
সেই নদী বয়
কেতিয়াবা ধৰ্মৰ নামত
কেতিয়াবা অৰ্থৰ স্বাৰ্থত,
সন্মানৰ বেদীতো বয়
কেতিয়াবা সেই নদী৷
জীৱনৰ অপাৰ চাহাৰাত
সেই নদী দিশহাৰা,
কাৰণ শৰণাৰ্থীৰ ঘৰৰ ঠিকনা নাথাকে৷
ইতিহাসৰ পৃষ্ঠাই পৃষ্ঠাই
সেই শৰণাৰ্থী তেজে জন্ম দিয়ে
মানবতাৰ সাগৰত
নুশুকোৱা প্ৰতিশোধৰ যাতনা-দ্বীপ,
প্ৰেমৰ আকাশত নবৰষা ঘৃণাৰ কালমেঘ৷
এজাক মানুহে বাৰে বাৰে পাহৰি যায়
সময় সময় খেলি ইতিহাসে দি যোৱা সঘন সকীয়নি,
ধমনীৰ বাহিৰত তেজ সদায় অনাশ্ৰয়ী শৰণাৰ্থী৷
হে মানবতা,
বাৰে বাৰে বুৰঞ্জী পাহৰি
কবৰ খান্দি ভাল পোৱা
সেইজাক মানু্হক পাৰা যদি শিকোৱা
বিশ্বপ্ৰেমৰ ব্যাকুলতা,
জীৱনৰ বোৱতী নদী যেন
ধমনীৰ অমৃত সেই তেজক
পাৰা যদি বচোৱা শৰণাৰ্থী হোৱাৰ পৰা৷
নহ’লে প্ৰেমৰ আকাশ মচি
মানবতাৰ সাগৰ শুকাই
জীৱনৰ বাট হেৰুওৱা
তেজৰ হিচাপ ল’বলৈ
থাকি যাব মাথোঁ
আধাজ্বলা প্ৰলয়ৰ শিখা৷
<|endoftext|>
<|startoftext|>


হয় কেতিয়াবা এনেকুৱা
দুৱাৰ খিৰিকীবোৰ বন্ধ থাকিলেও
সৰু সুৰুঙাৰে সোমাই আহিব পাৰে
ৰিব্ ৰিব্ কৈ এছাটি বতাহ
সূৰুযৰ কিৰণেও
জুমি চাব পাৰে
কোঠাৰ সাজ সজ্জা
নিয়ৰৰ কণিকাইও
সেমেকাই তুলিব পাৰে বন্ধ কোঠা
জোনৰ জোনাকেও বিলাব পাৰে
সুকোমল আভা
ঠিক সেইদৰেই,
সৰু সুৰুঙাৰে চাব পাৰি
বিশাল আকাশৰ জোন তৰা
আৰু সাগৰৰ গভীৰ নীলা
মেঘ আৰু তৰাৰ গোপন খেলা
সুবিস্তীৰ্ণ পথাৰ আৰু অৰণ্যৰ
দৃষ্টিনন্দন সেউজীয়া
সোণাৰুৰ হালধীয়া ফুল
আৰু এজাক ফুটুকী পখিলা
সাতৰঙে বুলোৱা ৰামধেনু
নতুবা হৃদয় বিদাৰক
বুভুসু জনতাৰ কৰুণ কাতৰতা৷
<|endoftext|>
<|startoftext|>


ৰ’দালি
— কনচেং বৰগোহাঁই
আন্ধাৰখিনিতে কিছু সেমেকা সময়,
সন্ধিয়াটোৱে মোৰ পদূলিত এসোঁতা চকুলো থৈ
পাহৰিব খোজে যোৱা ৰাতিৰ দুখ
হে’ সন্ধিয়া,
তুমি জানো দেখিছা
স্নিগ্ধতাত ডুবি থকা শেৱালিৰ
পুৱতিৰ কেচাঁ দুখ,
কান্দিবৰ বাবে কোনো কাৰণ নালাগে-বন্ধু,
পুৰণি কবিতাইও তোমাৰ দুচকুক সিক্ত কৰিব পাৰে
হাঁহি আৰু চকুলো
জীৱনৰ আংশিক সত্যৰ মেচমেৰিজিম,
নিজক জুমি চোৱা
দেখিবা, তোমাৰ বাবে ৰৈ আছে
অন্য এখন পৃথিৱী,
পাহৰি নাযাবা-
তুমি আছা বাবেই সকলো আছে
পৃথিৱী আছে বাবেই বৰষুণ
আৰু বৰষুণতেই গজালি মেলে ৰ’দালি
এতিয়া ব’লা,
আশাৰ আচিয়ানাত
হৃদয় খুলি ভগাই লওঁ এপিয়লা সুখ ।
<|endoftext|>
<|startoftext|>


সৰাপাতৰ তলৰ খণ্ড-বিখণ্ড জড়তা নিঃশেষ কৰা এধানি পোহৰ
বীৰৰ সাধনা
এটা আঙুলিৰ খণ্ডনত শেষ নহ’য়
বীৰৰ ঘোষণা যুঁজাৰু হোৱা সহজ
কিন্তু
মৃত্যুঞ্জয়ী কবচৰে আজীৱন অপ্ৰতিৰোধ্য জীৱন সেনানী হোৱা !
সহজ নহয় অখণ্ড কৰি ৰখা প্ৰেৰণা
এন্ধাৰত খুপি খুপি এটা বাট সাজা
আৰু প্ৰত্যয়ক সাৰথি কৰি আগবাঢ়া
বীৰে বিচৰা একোৱে সহজ নহয়
তথাপি
মেলা চকুত দুলি থকা লক্ষ্যক
আজুৰি অনা প্ৰয়াস শেষ নহয়
বীৰৰ বাবে সেয়ে পাথেয়
গৈ থাকা ,গৈ থাকা
আৰু অবিচল হৈ থাকা
গভীৰত হেজাৰ দ্ৰোণ সাজা
আৰু সংগোপনে
লালন কৰা অমোঘ অস্ত্ৰ ৷
<|endoftext|>
<|startoftext|>


হাত-ভৰি কুচি-মুচি
পোনাকণ সোমাই পৰিছেহি মাকৰ বুকুৰ মাজত
মই আৰু আনবিলাক শুই পৰিছো টোপনিৰ বুকুত
দিনটোৰ ভাৱৰ বুৰবুৰণিৰ মাজত
আকাশৰ তৰাবোৰ আৰু নৈশ কৰ্মচাৰীবোৰক বাদ দি
গোটেই পৃথিৱীখনেই হয়তু শুই পৰিছে নিৰ্জনতাত
গছ-বনবোৰ এতিয়া অ-সেউজীয়া
ঘোপমৰা এন্ধাৰত বাঁহনিৰ মাজে মাজে
এজাক জোনাকীপৰুৱাই নাচি ফুৰিছেহি
বাদুলি এটাই মাজতে আহি সিহঁতক সঙ্গ দিছেহি
জোনাক ৰাতি জোনাকীবোৰে এনেদৰে নাচিব নোখোজে
হয়তু জোনাকৰ স’তে সিহঁতৰ আছে কিবা অভিমান (!)
খোলা খিৰিকী এখনৰ কাষত ৰৈ
বন্দী কৰিছো মই এই সমগ্ৰ দৃশ্যৰাজি
থাপ মাৰি আনিব পাৰো কিজানি একাঁজলি জোনাক !
কঁপি কঁপি গৈ জোনাক যেতিয়া পূৱমূৱা হয়
নিশাৰ সুৰভিৰ ইতি পৰে পক্ষীগণৰ ৰাৱত ৷
<|endoftext|>
<|startoftext|>


নাঙলৰ সীৰলুত সপোন অঁকা মানুহজাকে
মহঘুলিৰ বুকুত পাতিছিল
ৰঙৰ মেলা
ৰঙমনৰ ঢোলৰ ছেৱত
হাবুঙীয়া পেঁপাৰ উদঙীয়া সুৰত
ঘূৰিছিল ৰূপহীৰ খামুচীয়া কঁকাল
শিশু গছৰ ফাঁকে ফাঁকে
উতনুৱা চৰাই
বুকুত সপোন আঁকি উৰি গুচি যায়
ক্ৰমশঃ
বুঢ়া লুইতৰ সহবাসৰ
এটা দীঘল ৰাতি
এইবেলি অহা নাই ৰংমন ৰূপহী
আহিছে মেহেন্দী বোলোৱা দুহাতৰ নাচনী
শুনিছোঁ মাথোঁ মহঘুলিৰ উচুপনি।
<|endoftext|>
<|startoftext|>


চকুত চকু থৈ থৰ হোৱা পল এটি
খৰমৰণি এটা
বুকুৱেদি সৰকি যায়৷
পিতাইৰ টঙি ঘৰত
বেলি ডুবাৰ পৰত
সুঁহুৰি এটা বতাহত উটি আহে৷
ক’ৰ পৰা!?
ঝুমুৰৰ ছন্দত
জোনটিয়েও নাচে৷
চম্পাৱতীৰ তিৰ কঁপে জ্বৰ৷
সুঁহুৰিটোৱে
কাণৰ কাষত জোপোকা মাৰে৷
ধানো খাম চাউলো খাম৷
চম্পাৱতীক বিয়া কৰি ঘৰলৈ যাম৷
ইকাণ-সিকাণ টঙি ঘৰত
জীৱনৰ গান৷
আই মোৰ ভৰি কুটেকুটায়৷
আই মোৰ জোঁৱায়ে নেপূৰ পিন্ধায়৷
সতীয়া মাকৰ আনন্দত
চকুলোঁ ওলায়৷
টঙি ঘৰত নিজৰে জী
তামোল পাণ আয়তীৰ উৰুলি৷
চম্পাৱতীৰ দৰে মোৰো জী ৷
আই মোৰ ডিঙি কুটেকুটায়
আই মোৰ জোঁৱায়ে মণি পিন্ধায়৷
টোপনিৰ আমেজ
আইৰ চকুত জীৰ কপাল
ৰাজৰাণী৷
নিয়তিৰ পৰিহাস ৷
দিনৰ পোহৰ…
হুৰ হুৰ বতা চৰাই;
মোৰ ধান নাখাবি তোক দিম গোটা কৰাই৷
<|endoftext|>
<|startoftext|>


সাময়িক বিচ্ছেদবোৰ
আস্ মোক দহে
চিৰদিনৰ বিচ্ছেদে চিতাত জ্বলায়
তুমি গুছি গ’লে হয়তো মোৰ দুখ নালাগিব
তুমি কাষত নাথাকিলে তোমাৰ অনুপস্থিতিয়ে
সদায় কন্দুৱাব
এই কালত মোৰ কোনো আক্ষেপ নাই
তেনেকৈ ক’বলৈ মই মূৰ্খ সন্ন্যাসী নেকি
মোৰ অনেক আক্ষেপ ৰৈ যাব
কুৎসিৎ হৈ অহা পৃথিৱীৰ মুখত
প্ৰসাধন সানিব নোৱাৰাৰ
মোক অলপ স্থিৰতা দিয়া
সীমাহীন অস্থিৰতাই মোক ভাগৰুৱা কৰিছে।
<|endoftext|>
<|startoftext|>


কি খেল খেলিছা
হেৰাই যোৱাৰ উভতি অহাৰ ঠাইতে পাকঘূৰণি খোৱাৰ
হেৰুৱাই পোৱা পাই হেৰুউৱা
ক’ৰপৰা আহিল মেধা পৰীক্ষাত লেধা এজন
পিছলৈ চোৱা পিছল খাই পৰা খোজেপতি উজুটি খোৱা
নাইনে দুচকু আগলৈ চোৱাৰ
থোৱা এইখন পাজল
চাহৰ পিয়লাত মুখ দিওঁগৈ ব’লা
জেৰক্স কৰি লওঁ দৰকাৰী পাতকেইখিলা
ওহোঁ
পৰীক্ষাগাৰত চলি আছে ভঙা-গঢ়া
এইবাটে ফল-ফুলৰ প্ৰজেক্টটো ললা যেতিয়া
চোৱাচোন লিৰিকি-বিদাৰি
লাগিব পাৰে গিলি থব
টেঙাখিনিও লোণ দি
সেইবুলি আদবাটৰপৰা ক’ত যোৱা উলটি
এপদ এপদ কৰি নিজকে ভঙাই
হেৰুউৱা যদি বাট কোনোবা অজান ঘোঁকটত
চকুহালি তোমাৰ লগতে ৰাখিবা
হেৰাই যোৱাৰ স্মৃতিৰে
মই তাতেই গৈ তোমাক লগ দিম
তেজে ঘামে ৷
<|endoftext|>
<|startoftext|>


উস্ কি সেই ব্যৰ্থ শৰাঘাত
        পৰাজিত মই মূক
        তোমাৰ হৃদয় শুকান সৰাপাত
    হে বিভাজ্য প্ৰনয়িণী
        অহংকাৰ ৰহিত মাটিত কাণ পাতি শুনা
        এটি গুবৰুৱাৰ পাখিৰ কঁপনি
    আঁচল খহি পৰক
        ৰাতিৰ জোন সৰাদি ৰূপালী নদীৰ ঘাটত
        ৰজস্বলা এন্ধাৰত সময়
        মই পাপৰ পপীয়া তৰা
        তোমাৰ নগ্নতা মোৰ জয়
   নাবান্ধিবা খোপা
   মেলা চুলিৰে তোমাৰ নামি আহে
   জোনাক এসোপা
        মোৰ দুখ! মোৰ জন্মৰ
        অনাহুত হু হু যাতনাগ্নিৰে
        মই অনায়ক
        ক্ষমা কৰা যাজ্ঞসেনী
        ঈৰ্ষাৰ বহ্নিৰে পুৰুষ
<|endoftext|>
<|startoftext|>


একুৰিয়ামৰ মাছে নাজানে পৃথিৱীৰ সীমা
বৰষীত মৰাৰ ভয়
তেলত সিজাৰ আশংকা সিহঁতৰ নাই৷
সিহঁতি নাজানে দিন ৰাতিৰ প্ৰভেদ
ৰঙীন শিল, স্বচ্ছ কাচৰ বাকচত সিহঁতি ওমলে
কি সুখত জানো মতলীয়া হৈ ইমানকৈ নাচি-বাগি থাকে!
সুখীনে সিহঁত, সুধিছেনে কেতিয়াবা??
নে আপুনি ভাবি লৈছে সিহঁত সুখী বুলি
এই ভাবি লোৱাটোতেই যে যত পয়মাল!
আপুনি ভাবে এটা, আচলতে হয় এটা৷
একুৰিয়ামৰ মাছে নজনা কথাবোৰ আপুনি জানে
আপুনি জনাবোৰ মাছে নাজানে৷
মানুহৰ নয়ন জুৰাবলৈকে দান কৰে সিহঁতে জীৱন, অথচ নাজানে সিহঁতে৷
হেৰাওঁ বুলিও হেৰাব নোৱাৰে সিহঁত সাগৰৰ গভীৰত
চাওঁ বুলিলেও চাব নোৱাৰে দূৰ দিগন্ত
মিছা শিল, মিছা গছ, মিছা হ্ৰদত সিহঁতে আপোনাৰ মুখলৈ চাই জীয়াই থাকে৷
সিহঁতৰ বাবে আপুনিয়েই ভগৱান
আপোনাৰ হাততে আছে সিহঁতৰ প্ৰাণ
অথচ আপুনি ভাবে সিহঁত সুখী!!
যি নিজেই নাজানে মৰণৰ ক্ষণ
তেওঁ আবদ্ধ কৰে একুৰিয়ামত আনৰ জীৱন!
<|endoftext|>
<|startoftext|>


মাজনিশা চিঞৰ এটাৰ ভগ্নাংশত
সাৰ পাওঁ
বাঁহক বাঁহে কেৰকেৰায়
শুকান পাতে খৰমৰায়
জিকাৰ খাওঁ
কোৱাকুইত শুনিছো
এই পৰত দেও ওলায়
ডাইনী ওলায়
প্ৰশ্ন এটাই দোলা দিয়ে
ভূত নে ভ্ৰম
ভয় নে ভূত
এতিয়া বুজি উঠিছো
ক’ত থাকে ভূত
কিয় উচুপে ডাইনী
দোভাগ ৰাতি
কথাবোৰ ওলালেই গধুৰ ভাৱ এটাত
মেৰ খাওঁ
আমি থকা বঙলাটোৰ দাঁতিতেই
এখন জনজাতীয় গাঁও
মানুহ এগৰাকী আহে হাবিতলীয়া বাটে
খৰি লুৰে
বনঢেঁকীয়া , মাটিআলু বিচাৰে
একালৰ কথা
মানুহগৰাকীৰ দুটা পুতেক
গজ্গজীয়া
এনিশাৰ নৰিয়াতে ঢুকায়
পইচা নাই , চিকিৎসা নাই
বন দৰবে নাৰাখিলে
অকাল শোকে তাইক খুন্দে
বুকুত পাতে শ্মশান
মতাটো মদাহী
বুৰে নিচাত
দিনে-ৰাতি
খগ্ৰাবাৰীৰ ফালে এবাৰ মেলাত
তাইৰ মানুহজন যায়
যি গ’ল আজিলৈ কোনেও দেখা নাই
দিন যায়
মানুহজনী হালে
জঁটাই ধৰে চুলি
ছালত ৰোগ
কুন্ধচ মুখ , ঢেলা চকু
তাইৰ পঁজা এলাগী
উৰুৱা মূধচত ওলমে চুঙাবাদুলী
চোতালত পিছল শেলাই
বগাই লতা
অতীত স্মৃতিত আঁত হেৰাই
হঠাতে তাই ৰাউচি জোৰে
বকবকাই , ভোৰভোৰাই
গাঁৱৰ ভিতৰত কথা বাগৰে
তাই কুলক্ষণী
তাইৰ ঘৰত পিশাচ
গাঁৱৰ বাবে অপায়-অমংগল
চকুৰ পাকত বিদ্বেষ আৰু জিঘাংসু আলাপ
এনেতে এদিন কৃষ্ণপক্ষৰ নিশা
তাইৰ ঘৰত শিল পৰিল
লাঠী জোঙৰ কোব পৰিল
ঘৰ জ্বলিল
ৰাতি পুৱাল
খবৰ আহিল
আগনিশা হেনো
ডাইনী মৰিল ।
<|endoftext|>
<|startoftext|>


ডাঙৰ বোপা
তই ৰোৱা আম জোপাই মলিয়াইছে
এইবাৰ
মায়েৰাই সদায় শুকান পাতৰ ধোঁৱা
দিয়ে গুৰিত
ৰসাল হ’ব
ডাঙৰ বোপাই ৰোৱা!
বৰপুখুৰীলৈ যোৱা বাটতো পকী হ’ল
পথাৰ খন সৰু হ’ল
মোৰ বুকুৰ ওপৰেৰেই বনালে অ’
সিহঁতি বাটতি
পকী বাট গচকিয়েই
মানুহবোৰ সলনি হ’ল।
ভনীয়েৰালৈ বৰ ভয় লাগে মোৰ
দুৱাৰ হেঁচুকা যেন পাওঁ
কলা গোমৰ ফুচফুচনিত শুব নোৱাৰো ৰাতি
মায়েৰাৰ বাত বিষ
মোৰ বুকুত বিষ
কেকনি তিনিটা প্ৰাণীৰ ৹৹
শুব নোৱাৰো ৰাতি।
তই যোৱা দুবছৰ দুমাহ হ’ল আজি
তুলসী গুৰিত সদায় তই হৈ জ্বলি থাক
দুৱাৰ গৰিয়াত ওলমি থাকে
এন্ধাৰৰ মুখ এখনি
চকুপানী বোৰ শুকাল মায়েৰৰ
বিৰবিৰাই থাকে ঘোষা পদ
গধূলি গধূলি।
<|endoftext|>
<|startoftext|>


<|startoftext|>


পৰিচয় তোমাৰ কি
নাস্তিক ধৰ্মভীৰু নে ভণ্ড
ভগৱান বোলা কিবা এটাক
বিশ্বাস কৰা নে তাৰ স’তে
চৰ্তবহুল ব্যৱসায় কৰা
চাকৰি দিয়া ভগৱান, তোমাৰ নামত দান দিম
প্ৰেয়সী দিয়া, খুব সুন্দৰী
ৰুপৰ মূৰ্তি দিম
লেন-দেন নে ব্যৱসায়
নে তুমি ঠিকাদাৰ
মহাভৈৰৱৰ ঘন্টাত শব্দৰ ধ্বনি তুলি
কপালত সেন্দুৰীয়া প্ৰলেপ দি
কি ক’ব খোজা
তুমি নাস্তিক ধৰ্মভীৰু নে ভণ্ড
মেড’না, চাকিৰা, ক্লিওপেট্ৰা
সপোনত বিচাৰি ফুৰা
হয়তো তোমাৰ যন্ত্ৰণা
বিধৱাৰ শৰীৰত আঁকিব খোজা
সুবিধাৰ কামুক যন্ত্ৰণা
এন্ধাৰ এচুকত উদঙাব পাৰা
নাৰীৰ সংৰক্ষিত বেদনা
তোমাৰ হৃদয়ৰ তেজ কোনো
মিনাৰেল ৱাটাৰ নহয়
যে বিশ্বাসত গিলি দিব পাৰি
তোমাতকৈ হয়তো সহজ বুজিবলৈ
মেটলেবৰ এলগৰিথিম্
নতুবা ইমেজ প্রচেচিঙৰ
টেকনলজী অৱ ফিল্টাৰিং
পৰিচয় তোমাৰ কি, নে তুমি বৎসায়ন
প্রতিশোধৰ জোৱাৰ তুলিবা
ডাঠি ক’ব পাৰো, তমি নহয়
ভণ্ড, ধৰ্মভীৰু অথবা নাস্তিক
তুমিয়েইতো একবিংশ শতিকাৰ শ্রেষ্ঠ মানব ||


<|endoftext|>
<|startoftext|>


এই ধৰক, লগ পাই গলোঁ হঠাতে এদিন তেওঁক
ওভতনি যাত্ৰাৰ বাচখনত খিৰিকী ফাঁকেৰে সেউজীয়াত মগ্ন থাকিব তেওঁ
দুষ্ট বতাহজাকে চূৰ্ণি টানি মেহুৰা কৰি তুলিব
আৰু ওফন্দা লাজ ধাকিবলৈ বাৰে বাৰে ব্যৰ্থ নহ’বলৈ চেষ্টা কৰিব
তেওঁৰ বাবে ম‍ই সেউজীয়া হোৱাৰ প্ৰয়াস কৰিম
নাইবা ধৰক, মহানগৰীৰ ভিৰ ৰাষ্টা পাৰ কৰাবলৈ
বৃদ্ধজনৰ লাখুটিত থকা তেওঁৰ সেই হাতখনৰ প্ৰেমতেই পৰিলোঁ
অথবা গ্ৰন্থমেলাত মোৰ পচন্দৰ কিতাপখন বিচাৰি তেওঁৰ স’তে এটা খুন্দা মাৰিলোঁ
বিৰক্তিকৰ ৰেল ভ্ৰমণত সেই কিতাপখন বিচাৰিওতো তেওঁ আহিব পাৰে
“আপুনি কিতাপৰ প্ৰেমিকা নেকি বাৰু ?” ম‍ই সুধিম
তেওঁ ক’ব যে মানৱতাৰ জয়গানে মুগ্ধ কৰে তেওঁক
যিয়েই শেৱালীৰ সুবাস ভাল পায় তেৱেই তেওঁৰ প্ৰেমিক
তেওঁৰ বাবে ম‍ই শেৱালিৰ সুবাস চিঙি আনিম
এই ধৰক, হঠাতে এদিন মোৰ কবিতাৰ প্ৰেমতেই পৰিলে তেওঁ
ধৰক, কবিতাৰ শেতেলিত সমাজিক আঁকি সুখী হয় তেওঁ
উশাহত যাৰ সেৱিত হয় কবিতা অথবা জীৱনৰ গান
মোৰ কবিতাৰ গুচ্ছ উভালি নপৰাৰ জোখেৰে এজাক বৰষুণ হৈ নামিব
বৰষুণ পিবলৈ ফুল হৈ ফুলিম
সাগৰ হৈ মেলি দিম বুকু
এই ধৰক, হঠাতে এদিন প্ৰেমত পৰি গলোঁ তেওঁৰ…


<|endoftext|>
<|startoftext|>


উশাহ হৈ তুমি বৈ পৰিছা হৃদয়ৰ ফেৰঙণিত,
প্ৰেমৰ নামত খহাই পেলাওঁ গাঁঠিৰ ধন,
মনত আশা, আকৌ এবাৰ ৰঙীন কৰি পেলোৱা মোক|
হৃদয় ৰঙৰ তুমি যেতিয়া আত্মসমৰ্পণ কৰা মোৰ হাতৰ মুঠিত,
তেজৰ চেঁকুৰা চকুত লৈ চাই ৰওঁ তোমাক|
ঐ, শুনানা …..
চুমা এটাকে আঁকি দিয়াচোন,
অন্ততঃ শেষ আলিংগন এটা|
পাৰ হৈ যোৱা প্ৰতিখন বিজ্ঞাপনত বিচাৰোঁ তোমাৰ ঠিকনা
আস্, এসোঁতা চকুলো বৈ আহে,
তুমি আঁতৰি যাবাহেনোঁ !
মোৰ পৰা, মোৰ বুকুৰ মাজত এটুকুৰা শূন্যতা এৰি থৈ !
সেয়ে আজি অন্ধকাৰ গলি এটাত ৰৈ সুধিলোঁ তোমাৰ খবৰ,
“একশবিশ, বিনা কাঁথৰ হ’ব নেকি?”


<|endoftext|>
<|startoftext|>


আমি একেলগে যোৱাৰ কথা আছে৷
আমাৰ আছে একেলগে জীয়াই থকাৰ কথা৷
ভয় লগা এন্ধাৰ আৰু বিষাক্ত হাঁতোৰাবোৰক হৰুৱাই আমি বিচাৰি যোৱাৰ কথা আছে পোহৰ দিয়া গছ— একেলগে৷
এন্ধাৰ সুৰংগৰ মুখ আলোকিত হৈ উঠিছে জোৰবন্তিৰ সৎ পোহৰত৷
আলোকিত হৈ উঠিছো আমি, উদ্ভাসিত হৈ উঠিছো মহত্বৰ জীৱনৰ বিমল স্পৰ্শত৷
নিজক পাৰ হৈ সপোন দেখা প্ৰতিজন মানুহ হৈ পৰিছে একো একোজন অভিযাত্ৰী৷ হৈ পৰিছে বিশুদ্ধ জীৱনৰ বিনম্ৰ পুৰোহিত৷
এতিয়া সপোন আছে৷ আৰু আছে আশা৷
এতিয়া আছে দ্যৰ্থহীন আত্মীয়তা৷
প্ৰাণৰ মাটিত আমি ৰুম পোহৰ দিয়া গছ৷


<|endoftext|>
<|startoftext|>


প্রেম স্তপেজত তিনিটা বসন্ত
বুবুল কলিতা
সময়টো সন্ধিয়া আছিল নেকি
স্তপেজত যাত্রী নাছিল কোনো
মাথো বিশ্বাসৰ পিছে পিছে প্রেম
তন্দ্রা নামিছিল দুয়োৰে
প্রেম আৰু অপ্রেমৰ মাজত সংগোপনে
সময়ে সাৰ পালে-এপল দুপল নহয়
সুদীঘল তিনিটা বসন্ত
বিনিদ্র ৰজনী কটাই ঘূৰি আহিছে
তোমাৰ বুকুয়েদি অংকিত মোৰ তৃষ্ণাতুৰ নৈ
ছাঁ পোহৰৰ খেলাত পৰাজিত হৈছে এন্ধাৰ
উজলিছে মাথো সঁচা প্রেমৰ আকাশ অলেখ তৰা
প্রতি আবেলিত তোমাৰ শাৰদী চুলিয়ে মোক দিছে
শেৱালী ফুলাৰ খবৰ
ভালপোৱাৰ ৰিক্তহীনতা ছৱিৰ মৰম
তোমাৰ চকুৰ কোমলতা আৰু তন্ময়তা
চাৱনিৰ কৰুণতাই মোক শিকাইছে
ছিম্পছনৰ ওৱান থাৰ্দ ৰুল
ওৱেলদিং যয়েন্টৰ শক্তি আৰু ছ’নিক ওৱেভৰ থিয়’ৰি
বুজি পোৱা হৈছো ডান্টেৰ ডিভাইন কমেদি
আবেগত লিখাইছে মোক কবিতা
যি কবিতা হৈ আহিছে প্রেমৰ
মাথো পোহৰৰ জ্বলাইছে চাকি সততাৰ
মোৰ হিয়াত উঠিছে আশাৰ ঢৌ-প্রেমৰ কবিতা
প্রেম স্তপেজত ৰৈ তোমাৰ নামত লিখা
এই জিলমিল হৈমন্তীৰ আবেলিত…


<|endoftext|>
<|startoftext|>


ঠিকনা
চন্দন কুমাৰ গৌতম


মাটিবোৰ এতিয়া ৰুক্ষ, কৰ্কশ|
সময়বোৰ এতিয়া অৱসাদে ধোৱা|
বতাহজাক এতিয়া নিষ্প্রাণ-
নদীখন এতিয়া ? মৃত!


তথাপি সি দেখে স্বপ্ন-
এখন সেউজীয়া পথাৰ-অজানা|
য’ত ৰাতিপুৱাবোৰ ৰ’দে ধোৱা-
দুপৰীয়াবোৰ মৌন-
নীল আকাশত এজাক গঙাচিলনী|


আবেলিবোৰ সুমধুৰভাবে বিষন্ন-
পশ্চিমৰ তামোলৰ ছাঁই ঢাকে আধা চোতাল|
সন্ধিয়াবোৰ কজলা-
দিগন্তত ক্লান্ত সূৰ্য|
এজাক বাহ মুখী পখীৰ কলৰৱ|
নিশাৰ জোনাকবোৰ তাইৰ দৰেই কোমল-
সি চিঞৰি উঠে- “মই ক’ত?”


<|endoftext|>
<|startoftext|>
ৰঙানদী


প্রতুল কুমাৰ ভাৰধৰা


ৰঙানদী,


তই বৰ নিষ্ঠুৰ অ’,
তোৰ নিষ্ঠুৰতাৰ হাঁতোৰাত
সর্বস্বান্ত মই ।


মোৰ সেউজীয়া শস্যডৰাত
তোৰ অনাহুত উপস্থিতিয়ে
থপিয়াই নিলে
বুকুৰ একঠা সপোন ।


খৰালিৰ দৰে তই যদি
শান্ত হৈ থাকিলিহেতেন,
আজি ঘৰ গচকালোঁহেতেন
মোৰ লখিমীজনীক ।


ৰঙানদী
তই থমকি ৰ’,
নেদেখুৱাবি আৰু
তোৰ তাণ্ডৱ নৃ্ত্য ।
তোৰ বাৰু উন্মাদনাৰ শেষ ক’ত ?
কোনে নিৰ্ধাৰন কৰিব ক’,
পৰা হ’লে তোকো বন্দী কৰি থলোঁহেঁতেন,
তেজপুৰৰ পগলা ফাতেকত ।


মাত্র তোৰ বাবেই
মই আজি নিঃস্ব আৰু
এটা বাটৰ ভিকহু ।


ৰঙানদী,
তই বৰ নিষ্ঠুৰ অ’ ।


<|endoftext|>
<|startoftext|>


শিয়ালী পালেগৈ ৰতনপুৰ


ৰিদিপ কুমাৰ নাথ


মা, তুমি গুজি দিছিলা মুখত মোৰ এটি শব্দ
ভাওনাৰ বোৱাৰী পুৱাতেই “মা” নাম দি
যেতিয়া ম‍ই শিপাৰ সন্ধানত দেউতা
এটি এটিকৈ খটাইছিলা কুঁহিপাতৰ বাখৰ
হেঁপাহৰ পাঠশালাত মাতৃভাষাৰ অণুৰণন
একে একে মিলি গ’ল বহিল শূন্য…..
পাৰ চৰাই উৰি গ’ল……
উৰি গ’ল নেকি দেউতা সঁচাকৈয়ে ?
কোনোবা ’ম’ম’ নে ’ডেড’ৰ সন্ধানত !
পাখিত গুজি লৈ ’মা’, ’দেউতা’ ইত্যাদি ইত্যাদি
ককাৰ ৰঙ্গমঞ্চত যেতিয়া শিয়ালী পায়গৈ ৰতনপুৰ
তৰা গণি গণি নিচুকনি আইতাৰ
আমাৰে ম‍ইনা শুব এ….
শিয়ালী এ আহিবি ৰাতি……আহিবি
নপলাবি ত‍ই ’কমিক্স’ নাইবা ’কাৰ্টুন’ৰ ভয়ত
জাননে শিয়ালী মন যায় কেতিয়াবা শুধিবলৈ
’অ আ ক খ’ ৰ ভাষাতেই দেখোন দেখো সপোন
একেই বুৰঞ্জী, একেই ইতিহাস
একেই থাকিবনে ভৱিষ্যতৰ ইতিহাস ?
ভৱিষ্যতৰ স্বপ্নত মোৰ বাস কৰে এখন সমাজ
ভাহি আহে য’ৰ পৰা হিল্লোলিত অনুৰণন
একে একে মিলি গ’ল বহিল শূন্য…..


<|endoftext|>
<|startoftext|>
বিজ্ঞাপন
মিতালী বৰ্মন


তুমি হেনো আজি কালি
লেন-দেনৰ ব্যৱসায় কৰা !
মইতো জনা নাছিলোঁ
তুমি হৃদয়ৰ বিজ্ঞাপন দিছিলা বুলি
জনা হ’লে ময়ে আবেদন কৰিলোঁহেঁতেন!


বিছাৰিলোঁহেঁতেন তোমাৰ পৰা
এমুঠি বিশ্বাসৰ প্ৰতিশ্ৰুতি
বিনিময়ত মই দিলোঁহেঁতেন —-
কলিজাৰ ৰঙা তেজেৰে
দস্তখত কৰা এখন চুক্তিবিহিন চুক্তিনামা


তোমাৰ বিজ্ঞাপনৰ জোখেৰে আছে
মোৰো আবেদন কৰিব পৰা অৰ্হতা


তোমাৰ পৰা মৰমবোৰ ধাৰে ল’লেও
চিন্তা নকৰিবা
সময়ত সকলো ঘূৰাই পাবা


তুমি হেনো সুতলৈ দিছা—-মৰমবোৰ
কথা নাই
কিস্তি কিস্তিকৈ পৰিশোধ কৰিম
তোমাৰ মৰমৰ ঋণ
তুমি বিচাৰিলে মূলৰ লগত
বহুগুণ সুত দিয়ো পৰিশোধ কৰিম
তোমাৰ মৰমৰ ঋণ


তুমি বাৰু অংকত কেঁচা নে পকা ?
লেন-দেনৰ ব্যৱসায় কৰিলে
হিচাবতো নিৰ্ভুল হ’বই লাগিব


তোমাৰ পৰা লোৱা ঋণ
সুতেৰে ঘূৰাই দি
তোমাকহে লাভৱান কৰিম মই
তুমি দিয়াতকৈ বহু গুণে
বেছিকৈ দিব পাৰিম মই


এতিয়া সকলো তোমাৰ ওপৰত….


<|endoftext|>
<|startoftext|>


লিখিব পৰা হ‘লে………
ধ্রুৱজ্যোতি শর্মা


লিখিব পৰা হ’লে


লিখি গ’লোঁহেঁতেন যাত্রাৰ বৈচিত্রতাৰ কথা
ক’ব পৰা হ’লে
কৈ গ’লোঁহেঁতেন বুকুৰ অনুচ্চ হেঁপাহবোৰৰ কথা
নিজম পৃথিবীত আঁকিব পৰাহ’লে
আঁকি গ’লোহেঁতেন বুকুৰ মেঘচন্নতা


এপল পোহৰ বিচৰা
পদাতিক অক্লান্ত হিয়া
কোন দিশে এই যাত্রা
পোহৰ নে বিচ্ছিন্নতা…
লিখিব পৰা হ’লে
লিখি গ’লোঁহেঁতেন অভিযাত্রীসকলৰ নাম


সুৰৰ ঢৌত উর্মিমিত
কণমানি মণিকোঠা
বিলীন আজি নির্লিপ্ততাত
কোন পথে এই যাত্রা
বিষণ্ণতা নে অবহেলা…
ক’ব পৰা হ’লে
কৈ গ’লোঁহেঁতেন বিষাদজর্জৰ আত্মাৰ কথা


আঁকিব পৰা হ’লে
আঁকি গ’লোঁহেঁতেন উবুৰি খাই পৰা আমাৰ ঐতিহ্যৰ কথা
গাব পৰা হ’লে গালোঁহেঁতেন এটি গান
দুখৰ পখিয়ে সাহস বিচাৰি গোৱা আর্তনাদৰ গান……।।


<|endoftext|>
<|startoftext|>
 আইৰ শুকান মুখ।
জীৱন
নাঙলৰ আগ
পিতাইৰ প্রতি টোপাল তেজ।
জীৱন
ধূলিত পোত খোৱা ককাইদেউৰ চাৰ্টিফিকেট
ক্ষোভ,হতাশা আৰু
চিগাৰেটৰ ধোঁৱাত সপোনবোৰ
বিদ্রোহী মন।
জীৱন
এমুঠি ৰ’দ-জিলমিল আশা
নতুন পৃথিৱী
চকুত সপোনৰ তিৰবিৰণি।
জীৱন
এটি ভয়ংকৰ বাস্তৱ
সেমেকি যোৱা চকুহালি
বিশ্বাস-অবিশ্বাস,সত্য-অসত্য
আস্ জীৱন।


<|endoftext|>
<|startoftext|>


য’ত পাম এখনি চিলা
নীলা
চিঙে যদি সূতা
যোৰা লগাই দিবা


বৈ বৈ নৈ
ভটিয়াই গৈ
শুকান হ’লে নীলা
এৰি থৈ যঁতৰ
আঁচল পাৰি দিবা


<|endoftext|>
<|startoftext|>


হিয়া ঢালি লৈ
য’ত থাকিব নিদ্ৰা
মৰম সানি লৈ
প্ৰেম উপচাই দিবা


বৈ গৈ ৰৈ
থাকে যদি শেলুৱৈ
নাথাকিলে চৈ
দিবা মাথো কৈ
অশ্ৰুকণা দিবা
নীলা এচামুচ ল’বা


থাকিম আমি গৈ
নৈ হৈ বৈ


<|endoftext|>
<|startoftext|>
 কোনেও কাৰো শূণ্যতাক চুই চাব নোৱাৰে বুলি জানিও
চুই চাব খুজিছিলোঁ তোমাৰ দুওঁঠৰ শূণ্যতাৰ সাগৰ,
উৰণীয়া পখীটিয়ে শূণ্যতে জিৰাব নোৱাৰে বুলি জানিও
জুৰাব খুজিছিলোঁ— তোমাৰ দুবাহুৰ ছাঁত মোৰ শূণ্যতাৰ ভাগৰ |
সন্ধ্যাকাশৰ মলিনতাক সন্ধ্যাতৰাই মচাৰ দৰেই
তোমাৰ আচলৰ সেউজীয়াৰে মচি দিব খুজিছিলো
শূণ্যতাৰ সমস্ত মৌনতা ;
অপাংক্তেয় পংক্তিৰেই ব্যক্ত কৰিব খুজিছিলো জানা
অব্যক্ত্য বেদনাৰে অৰিক্ত হৈ থকা
হৃদয়ৰ গভীৰ ৰিক্ততা |


<|endoftext|>
<|startoftext|>


পাট গাভৰুৰ খিলখিল হাঁহি
চপচপীয়া চম্পাৱতীৰ অভিসাৰী নিশা
চম্পাৱতীৰ ঘাটৰ মালিতা
নিজম পৰিল সকলোবোৰ
উকা নদী
উকা বতাহ
শিশুৰ ক্ষুধাৰ্ত চাৱনি
মানুহৰ হা-হুতাহ
বুকুৰ পোৰণিৰে
চম্পাৱতী ঘাট এতিয়া উদাস
ক’ত সেই বনিকৰ ডিঙা
চম্পাৱতীৰ বুকুৰ গোপন আলসুৱাত হেৰুওৱা
সাউদৰ বেহা
জপাত সাচঁতীয়া আধৰুৱা প্ৰেমৰ ৰিঙা সুৰ
ক’ত বাৰু অহৰ্নিশে অনুৰণনিত হ্য়
কপহুৱা ডাৱৰৰ মাজত নে
নদীৰ নিলাভ বুকুত
কোৱঁৰৰো বোলে এদিন ইয়াত মন পিচলিছিল
নাওঁ মেলিবলৈ পাহৰিছিল
কি যে মায়াময় মাদকতা আছিল
হালি-জালি নাচি থকা কহুঁৱাৰ সাগৰত
সাক্ষী হৈ পৰি ৰ’ল
চম্পাৱতীৰ আকুলতা
উদুলি-মুদুলি প্ৰেমৰ পদুলি
এতিয়া ধুসৰিত সময়
ধুঁৱলি-কুঁৱলি
গঙা চিলনীৰ উদাসী মাতত বুকু কঁপে
চম্পাৱতীৰ যুগমীয়া প্ৰেম চিত্ৰপটত ভাহে
শীৰ্ণ নদীৰ বুকুত ডুব গ’ল সাউদৰ ভঙা ডিঙা
সাউদে যেন ৰিঙিয়াই মাতে
নিজম ৰাতিৰ নিৰ্জনতা ভাঙে
উমি উমি জ্বলি চাই হৈ যোৱা
দুখন হৃদয়ৰ আকুলতা
গছে পাতে আকাশে বতাহে সমাবৃত
চৌদিশে মাথো ভাঁহি থাকে এতিয়া
চম্পাৱতীৰ উচুপনি …


<|endoftext|>
<|startoftext|>


মোক এটা ঘৰ লাগে
ভাড়াৰ বাবে নহয় ,
মোৰ আশাবোৰ
ৰ’দে বৰষুনে জিৰাবলৈ ,
সপোনৰ চালি হব খেৰ,
হুমুনিয়াহ হব ইকৰাৰ বেৰ ৷
য’ত দুখত ওলমিব সুখ ৷
পাৰিবা ?
যদি ঠিকনাটো দিলো
প্ৰযত্নে ,
সুখ,
সপোন,
আশা…..


<|endoftext|>
<|startoftext|>


এই, এই পানেশৈ !
চাওঁ ! শুই গ’লা নেকি ?
সৌ সিদিনা তোমাক দেখিছিলো যে,
পাতৰ আঁৰ লৈ লুকাই আছিলা,
তুমি জানো মোকেই বিচাৰি ফুৰা নাছিলা !
এই দুষ্ট! তুমিয়েই আছিলাচোন,
হোষ্টেলৰ ন’টিছ ব’ৰ্ডত মোৰ নম্বৰ বিচৰা পানেশৈ |
তোমাৰ মনত আছে বা নাই !
কোনো কাৰণ নোহোৱাকৈ কথা পাতিছিলোঁ আমি,
লাং-পাং, বেবেৰি-বাং ;
মনত পৰিছে !
হাঃ হাঃ হাঃ !
মা কছম, তুমি লিখা কবিতা দেখি
মই ফিদা হৈ গৈছিলোঁ !
ম’ৰা চৰাইৰ পাখি লগাই নাচি উঠিছিল মোৰ মন|
ঝৰ ঝৰ ঝৰ কৈ বৰ্ষা নামিছিল,
জুনুক জুনুক নুপুৰ বাজিছিল চাৰিওদিশে !
মোৰ মনে চিঞৰি দিছিল,
“মাৰ আঁচলৰ শপত, মই তোমাক খুব ভাল পাওঁ” |
কি চিনেমেটিক হৈ পৰিছিলো মই !


<|endoftext|>
<|startoftext|>


“একুট, দুকুট, তিনিকুট”,
দেও দি দি পাৰ হৈ গ’ল সময়বোৰ |
এতিয়া শ্মশান দেখিলে পাগল হৈ যাও জানা পানেশৈ,
এবাৰ তাত শুবলৈ বৰ হেপাহ |
ইমান সেমেকা মোৰ চাৰিওকাষ !
সেইবাবেই মই বুঢ়া বাবাৰ ভক্ত |
গা-মন উৰুৱাই নিয়ে,
উৰৰৰইইই ফুৰোঁ মই |
এই পানেশৈ, তুমি শুয়েই আছা !
শুনানা, প্লিজ, মোৰ কথা এবাৰ শুনা,
মোৰ গান শুনিবলৈ তুমিয়েই বিচাৰি ফুৰিছিলাচোন
ৰিলায়েন্সৰ নতুন নতুন স্কিম,
আজি এক মিনিট হে বিচাৰিছো | এই, শুনা !
তোমাৰ ওঁঠৰ জোখ লোৱা বহুত দিন হ’ল ,
এই, উঠানা, প্লিজ |


<|endoftext|>
<|startoftext|>


তোমাৰ গুলপিয়া ওঁঠতৰঙা
মদাৰৰ ৰং বোলৱাৰ মোৰ অধিকাৰ নাই।
কঁহুৱাফুলিয়া দুগাল
চুই চোৱাৰ অধিকাৰো মোৰ নাই।


মই জানো
স্পর্শত কিমান মাদকতা সনা থকে
স্পর্শ বিহীনতাত কিমান বেদনা
কিমান দুখ।


তুমি কি বুজিবা
মৃণ্ময়ী চাৱনিৰ যন্ত্রণা কিমান
বুকুৰ খৰতকিয়া স্পন্দনৰ পৰিসংজ্ঞা।
জুখিচোৱা হৃদয়ৰ গভীৰতা


সময়ে মোলৈয়ো আনিছিল
সুখৰ হালধীয়া টোপলা এটা।


<|endoftext|>
<|startoftext|>


নৈপৰীয়া বাটটোত থৈ
বিচাৰি ফুৰিছিলোঁ মাছৰোকাৰ বাহ
অদূৰত নাছিল কোনো আঁহতৰ ছাঁ।


এতিয়া উভোতিছোঁ
বাটতো বিচাৰি বিচাৰি
বিষাদৰ গৰাখহনীয়াত
কাহানিবাই জাহ গল নৈৰ বুকুত


<|endoftext|>
<|startoftext|>


 প্ৰেমৰ কবিতা, আলিংগনৰ উৰ্মিমালা
পাতবাহাৰ, হাচনাহানা, গুলমোহৰ …..


নীৰৱ দুই ওঁঠত অধীৰ আকুলতা
অচল সময়, অচল বিৰক্তিৰ পৰিসীমা
তোমাৰ ৰন্ধ্ৰে ৰন্ধ্ৰে আজি হেপাঁহৰ জীয়াসুঁতি……


তোমাৰ কোঁহে কোঁহে বয় বসন্তৰ নিজৰা
প্ৰেমৰ কবিতা, আলিংগনৰ উৰ্মিমালা
পাতবাহাৰ, হাচনাহানা, গুলমোহৰ……


<|endoftext|>
<|startoftext|>
দূৰণিৰ মা অ’,
তই বাৰু মোক কিমান ভাল পাৱ?
গাৰ্লফ্ৰেণ্ডৰ দৰে কিয় নকৱ মোক “ভাল পাওঁ” বুলি?
যেতিয়াই ফ’ন কৰোঁ কেৱল সোধ,
“কি কৰিছ?
ভালনে?
কিবা খালিনে?”
মোৰ গাৰ্লফ্ৰেণ্ড জনীয়ে কি কয় জান?
তাই বোলে মোৰ অবিহনে
নিজক কল্পনাই কৰিব নোৱাৰে৷
তই পাৰ ন’?
সেইবাবে এদিনো তেনেকৈ কোৱা নাই৷


আৰু তাই কি কয় জান?


ফ’ন কৰিলেই কয়,”আই লভ্ ইউ”৷


তই বাৰু কিয় তেনেকৈ নকৱ !
তই মোক ভাল নাপাৱ নিকি?


সিদিনা যে মই ফ’ন কৰোঁতে দেৰি হৈছিল৷


<|endoftext|>
<|startoftext|>


তই সম্ভৱ শুই পৰিছিলি৷
টোপনিৰ জালতে কৈছিলি,
“তই ফ’ন কৰিবি বুলি
ফ’নটো গাৰুৰ কাষতে লৈ বিছনাতে পৰি দিছিলো৷
টোপনিয়েই ধৰিছিল৷”
মোৰ কেনে লাগিল জান?
সেইটো যেন ফ’ন নহয় !
এবছৰীয়া মইটো যেন শুই আছোঁ তোৰ কাষতে !
তই টোপনি গৈছ মোৰ কপালত হাত বুলাই-বুলাই !
সাৰ পাই উঠিছ মোৰ কণমানি হাত ভৰিৰ খচ্-মচনিত !


তোৰ মনত পৰেনে মা?
স্কুল যাওঁতে কাপোৰসাজ পিন্ধাই দিয়াৰ কথা,
মূৰত নাৰিকল-তেল ঘঁহি দিয়াৰ কথা,


<|endoftext|>
<|startoftext|>


চুলি আঁচুৰি দিয়া,
জোতা পিন্ধাই দিয়া…..৷
বহুত মনত পৰে জান মা৷
পিচে লগতে কি মনত পৰে জান?
সেই সময়ত যিদিনাই পিতাইৰ লগত
তোৰ কথাৰ কটা-কটি হয়
ফণিখনৰ দাঁতবোৰ মূৰত সোমাই যাওঁ যেন কৰে,
চোলাৰ বুতাম লগাওঁতে দুয়োফালে ধৰি যেনেকৈহে তান !
যেন মোৰ কণমানি দেহটো আৰু সৰু হৈ যাব !
পেন্টৰ বুতাম লগাওঁতে এনে লাগে যেন
কিছু সময়ৰ আগত খোৱা সকলো ভাত মুখেৰে ওলাই আহিব !


<|endoftext|>
<|startoftext|>


তোৰ মনত আছেনে মা?
এবাৰ যে মোক চেকনিৰে কোবাইছিলি৷
পিছত ভৰিৰ ৰঙা পৰা বোৰত মোহাৰি-মোহাৰি কান্দিছিলি৷
কৈছিলি, “বেয়া কাম কিয় কৰ?
কথা নুশুন কিয়?”
সিদিনা তই ৰাতিৰ সাঁজ খোৱা নাছিলি?
তোক ভাত খাবলৈ কওঁতে মোক সাৱতি ধৰি কান্দিছিলি৷
কৈছিলি,
“আজিৰ পৰা তেনে বদমাছি নকৰিবি”৷
তেতিয়াৰ তোৰ ৰঙা পৰি ফুলি থকা দুচকু,
চকুলুৰে তিতি থকা আঠা-আঠা লগা দুগাল,
বহুত মনত পৰে জান মা৷
আৰু তেতিয়াই কেনে লাগে জান?
তয়েই মোক সবাটোকৈ ভাল পাৱ৷
কিন্তু এদিনো তোৰ মুখত শুনা মনত নপৰে
তই মোক “ভাল পাওঁ” বুলি কোৱা৷
কবিচোন মা সঁচাকৈ,
কিমান ভাল পাৱ মোক৷
তই কাষত নাথাকিলে মৰমৰ বহুত কম হয় অ’…..৷


<|endoftext|>
<|startoftext|>


এই বাটেৰেই মইও আহিছিলো
তুমি যি বাটৰ পথিক এতিয়া..
মই যেতিয়া আহিছিলো বাটটো পকী নাছিল
বোকা পানীৰে ভৰি আছিল বাটটো
তোমাৰ প্রেয়সীৰ অভিমানৰ দৰে
কেইবাৰ যে পিচলিছিলো বোকাত ভৰি ৰাখি..
কিমানটাযে কেকুৰী পাৰ হলো
এই বাটটোত এতিয়া যে মনত নাই
প্রতিটো কেকুৰীত চাইন ৰ্বড দেখিছিলো
শৈশৱ,কৈশোৰ,যৌৱন
হিংসা,প্রতিহিংসা আৰু ভালপোৱা
প্রেম,যৌনতা অথবা কবিতা
নিচা নহলে অভিনয়…..
হয়তোবা খেতিপথাৰ
নহলেবা ৰংগমঞ্চ
হব পাৰে ভূমিহীন বনাঞ্চল


<|endoftext|>
<|startoftext|>


ধৰ্মান্ধ ৰাজনীতিৰ মেৰপাক
বেদখলকাৰী কৰোবাৰ
অবৈধ প্রেমৰ ৰাসলীলা
নাগৰিকৰ কৰ্মশালা
আৰু শেষত
সংবিধানৰ এটা নুবুজা অনুচ্ছেদ….
সঁহাৰি মাথো পৰৱৰ্ত্তী এটা কেকুৰী
য’ত শেষ হব মোৰ ইহকালৰ যাত্রা………..
তুমিও মোৰ অনুশৰনকাৰী সহযাত্রী
আমি কেতিয়াওঁ বুৰঞ্জী হব নোৱাৰো
কাৰণ আমি বুৰঞ্জী সৃষ্টিৰ
মামৰ লগা কিছুমান বৰ্ণমালা
যি কোনো ভাষাৰ……….
আমি জনসাধাৰণ


<|endoftext|>
<|startoftext|>


জীৱনে পাখি মেলি দিয়া ৰঙৰ পোহৰত মই সাৰপাই উঠোঁ আৰু
তোমাক বিচাৰি যাওঁ সন্ধানৰ বাটত…………
বৰষুণত তিতা দিনবোৰতো তোমাৰ উপস্থিতি কামনা কৰোঁ
আকৌ উভতি যাবলৈ বিচাৰো পুৰণি সেই দিনবোৰলৈ
মিঠা মিঠা দিনবোৰৰ সেইয়াই যেন ইতিহাস
আৰু ভালপোৱা আবেগৰ ছন্দময় জীৱনৰ উল্লাস
সাৰ পালেই সপোন ভাগে …………
ৰ’দৰ পোহৰত যাত্রা আৰম্ভ হয় সেই বাটেদি
যি বাটেদি তুমি আহিছিলা মোৰ সপোনৰ পাৰ ভাঙি ৷


<|endoftext|>
<|startoftext|>


অনাদৰ আৰু অৱহেলা তাইৰ জীৱনৰ দুই অলংকাৰ | মনৰ নদীৰ দুয়ো পাৰে তাই দেখা পায় মাথোঁ জহি খহি যোৱা ভগ্নস্তুপ | কেতিয়াবা তাইৰ বুকুলৈ ভূঁইকপৰ উজান আহে- জোকাৰি যায় তাইৰ অস্তিত্বক | তাইৰ সেইবেলা টোপনি নাহে, মনত পৰে মণি-মুকুতা খচিত ৰথখনলৈ; য’ত উঠি অহাৰ কথা আছিল তাইৰ সপোনৰ ৰাজকুমাৰ | মালিক নোহোৱা বাগিছাৰ দৰে মৰহি গ’ল তাইৰ কোমল স্বপ্নৰ ফুলবিলাক, চিচাৰ পাত্ৰৰ দৰে থুনুকা আবেগবোৰ চুৰ্চুমৈ হৈ পৰিল | বীমা নকৰোৱা জীৱন তাইৰ- এপ‍ইচাও মূল্য নোহোৱা হ’ল | এক পল্টন অনুভূতি নি তাই পুতি থৈ আহিল গোন্ধাই থকা মৰিশালিৰ কাষতে |


পূজাৰী মানুহৰ সৰিবৰি সম্পদ- খাই ঢুকুৱাব নোৱাৰি | বিভূতি ভট্টৰ ঐশ্চৰ্য্যৰ আকাল নাই- গাঁৱে ভূঁয়ে ৰৈ বৈ যোৱা নাম | পোন্ধৰ বছৰ বয়সতে বিয়া কৰাই আনিছিল সুহাসিনীক, পুত্ৰ অভিলাষে আবৰি ৰাখিছিল তেওঁৰ উজাগৰী নিশাৰ সাধনা ! নোৱাৰিলে, এটি এটিকৈ চাৰিটি কন্যাক জনম দি চকু মুদিলে সুহাসিনীয়ে; নিব খুজিও লৈ যাব নোৱাৰিলে মৌমিতাক | গুছি যোৱা হ’লেই বাচি গ’ল হয় তাই | বীভচ প্ৰকৃতিয়ে তাইৰ সতেও খেলা কৰিলে | উটুৱাই নি তাইক পোৱালেহি জপজপীয়া নৃশংস নেক্‍ নেক্‍ কৰি থকা মানুহৰ জংগলখনত | পূজাৰীৰ পুৰশ্চৰণে তাইক বচাব নোৱাৰিলে | বচাব জানো খুজিছিল তাইক বিভূতি ভট্ট‍ই সঁচাকৈয়ে? নিজকে মধুসূদনৰ ওচৰত সমৰ্পণ কৰি দিয়া মানুহটোৱে জীয়েকহঁতৰ কথা নাভাবি চপাই অনা নাছিল জানো বাঁৰী হোৱা কলসী নামৰ মানুহজনীক ? পুত্ৰ অভিলাষে অন্ধ কৰি পেলোৱা দেউতাকৰ মোকামত হেৰাই থাকিল তাইৰ ঠিকনা |


মৌমিতা পতিতা হ’ল | জাঁতত পিচ খোৱা ঘেঁহুৰ দৰে পিচ খাই খাই নিজীৰ্ণ হৈ গ’ল তাইৰ কোমল সৰস সৰলীকৰণবোৰ | কোকলোঙা গ্ৰাহকবোৰে মোহাৰি পেলালে তাই অঁকা ছবিবোৰ এখন এখনকৈ | চলীম আহিছিল, তাইক দেখুৱাইছিল সূৰুয উঠাৰ বাট | হঠা‍ত্‍ তাইৰ তেঁতেলী টেঙাৰ গছবোৰলৈ মনত পৰিছিল | মনত পৰিছিল মাকে ৰোৱা তুলসী গছজোপালৈ | মৰাশ’ হোৱা ফুলৰ গছতো এটি কলি মেলিছিল | নাটমন্দিৰত নটৰাজৰ প্ৰতিমূৰ্তিত তাই দূৰৰ পৰাই দীঘলকৈ সেৱা এটা কৰিছিল | কেওমেও কৰি থকা তাইৰ হৃদয়খনত আকৌ আৰম্ভ হৈছিল হেঁপাহৰ গুমগুমনি |


চলীম গুছি গ’ল তাৰ চলমাক বিচাৰি | থকা সৰকা কৰি থৈ গ’ল তাইৰ ঘৰৰ চাল | শিল বৰষুণ হ’লে সেইফালে বাদুলি সোমাব ধৰে | নখেৰে বাঁকুহি চিৰাচিৰ কৰে তাইৰ টাটৰি বান্ধি যোৱা ছাল | তাই একো নামাতে | অনাদৰ আৰু অৱহেলা তাইৰ জীৱনৰ চিনাকি অলংকাৰ | ডংডঙীয়া ৰাজকুমাৰটোৰ কথা আকৌ তাই নাভাবিবলৈ শপত খাইছে |


<|endoftext|>
<|startoftext|>


এটা লাইট হাউছৰ পোহৰৰ উষ্ণতাই গলাব নোৱাৰে
এক নাবিকৰ বুকুত লাগি ৰোৱা হিম-চেঁচা অনুভৱবোৰ
এনে এক অকলশৰীয়া নাবিকৰ বুকুৰ পৰা-
যি ঘৰৰ পৰা বহু নিলগত—–


সাগৰত বাট হেৰুওৱা নাবিকজন
বঁঠাৰে নিযুত উদভ্ৰান্ত ঢৌৰ স’তে যুঁজ
নিযুত ঢৌ; যিবোৰ মিলি হাজাৰ হাজাৰ মাইললৈ পৰিৱৰ্তিত হয় প্ৰতিদিনেই
মছলাৰ বাকচবোৰ কাঠৰ বিৰাট অবয়ৱটোত কঢ়িয়াই গৈ থাকে তেওঁ


অহা বিহুৰ আগতে ঘৰ পোৱাৰ আশা বাদ দিছে তেওঁ
সাগৰখনেই তেওঁৰ সংগী
কাঠৰ জাহাজখনেই তেওঁৰ বিছনা
ঢুং ঢাং, চলপ চলপ
ধুমুহা ঢেৰেকণি
আন্ধাৰ  জোনাক
ৰ’দ পিয়াহৰ মাজতো
সৰু সৰু চকু দুটাই সপোন দেখে
ঘৰলৈ যোৱাৰ সপোন


সোণৰ খনি বিচাৰি
মৰমৰ তিৰোতা আৰু পোণাকণকেইটালৈ
অলপ সোণ লৈ যোৱাৰ সপোন


সৰু সৰু চকু দুটিৰ চকুলোৱেও
গলাব নোৱাৰে বুকুত লাগি ৰোৱা হিম-চেঁচা অনুভৱবোৰ |


<|endoftext|>
<|startoftext|>


কৃষ্ণই আছিল সি
নবজালেও বাঁহী,
উচপিচাইছিলোঁ নিতৌ আবেলি
শুনিবলৈ তাৰ সুঁহুৰি।
আইৰ হকাবধা, পিতাৰ ৰঙা চকু
ককাইদেউৰ ধমকি,
তথাপিও মই যেন চঞ্চলা হৰিণী,
অকল ময়েই নে?
মাজনী,জুনুকা, জুলু-লুলু,গীতুমণি………………
ফুটফুটীয়া ফ্রক পিন্ধা একোজনী গোপিনী।
আমি আমলৈ ফৰ্মুটিয়াওতে
খাইছিল সিয়েই গালি,
হাকুটিয়াই পাৰি দিছিল বগৰী
পকা কেইটা জেপত সাঁচিছিল
মোলৈকে বুলি…।
খোজত উঠিছিল জুনজুননি,
মাৰ্বলেৰে হৈছিল জেপভৰ্তি,
সদায়েই সি জিকিছিল,
মই পিছে হাৰিলেও
মাৰ্বল মোৰেই হৈ ৰৈছিল।
আইতাকৰ সাধুবোৰ ন-কৈ সজাইছিল,
সি ৰাম মই সীতা,
সি কৃষ্ণ মই ৰাধা,
সি ৰজা মই ৰাণী,
আইমনিহঁতে ওফোন্দাইছিল মুখ,
সিহঁতকো লাগে হেনো সেইকণ সুখ।
মোৰ বাবে সেইবোৰ সাধুৱেই আছিল
তাৰ বাবেও জানো নাছিল?
কৈশোৰক খামুচি নাৰী হোৱাৰ পথত খোজ দিছিলোঁহে
আয়ে যে খেলাৰ পথো ৰুধিলে,
কেৰাহিকৈ চাইছিল
তাৰ সুঁহুৰিত গুণগুণাই উঠিলে।
লাগিছিল অচিনাকী নিজৰে
শৰীৰো……….মনো………
লাজ নামৰ চাদৰেৰে
লুকুৱাইছিলোঁ নিজকে।
মই আগুৱালোঁ শব্দৰ হাত ধৰি,
সপোন দেখিলোঁ কল্পনাৰ নাৱত উঠি,
সি ৰৈ গ’ল সপোন এটা সাৱটি।
মই ভাও দিলোঁ
তাৰ দুচকুৰ ভাষা নুবুজাৰ,
যিদৰে দিছিল সি
লুকাভাকু খেলোতে মোক নেদেখাৰ।
আৰু নীৰবতাৰ আঁচলখনে
শৈশৱৰ স্মৃতিৰ সৰবতাবোৰ
সামৰিলে আলফুলে,
আজিলৈকে


<|endoftext|>
<|startoftext|>


গৃহহীন
বস্ত্ৰহীন
অন্নহীনৰ
বহু উৰ্দ্ধত,
সুউচ্চ গগনচুম্বী ঘৰ
আৰু বজাৰৰ দৰৰ
লেখ জোখেৰে চালিত
ঠিক মালগাড়ী খনৰ
দৰেই চলমান আজিৰ জীৱন৷


সূৰ্যাস্ত্যৰ হেঙুল আভাক
সাগৰৰ সীমাহীন নীলাক
তগৰৰ নিঁয়ৰসনা সুকোমল পৰশক
আমোলমোল শেৱালিৰ সুৱাসক
দেউতাৰ হৃদয়ক
আইৰ মৰমক
পাৰিনে মাপিব
পাৰিনে জুখিব
পাৰিনে লেখিব
পাৰিনে গণিব
অক্ষম
অপাৰগ…


মালগাড়ীয়ে কঢ়িয়াই নিয়ে,
জোখ-মাখৰ গণনাৰে,
বস্তাই বস্তাই মাথো চাউল,
খাদ্যৰ মেটমৰা বোজা ৷


অন্নহীনৰ এমুঠি চাউলতহে
লুকাই থাকে আহাৰৰ তৃপ্তি৷


সোণোৱালী শয়নৰ কক্ষবোৰ
থাকে অট্টালিকাত,
কিন্তু নিদ্ৰা
আৰু
সোণোৱালী সপোনবোৰ
ৰৈ যায়,
কোনো গৃহহীনৰ
বিৰিখৰ আশ্ৰয়ত ৷


যি নিদ্ৰা আৰু তৃপ্তিক
ঢুকি নাপায়
বজাৰৰ দৰ
আৰু
গগণচুম্বী অট্টালিকাই ৷
ৰৈ যায় গণনাৰ উৰ্দ্ধত…


<|endoftext|>
<|startoftext|>


সেই একেখন চোতাল
ঢাৰি পাতি সাধু শুনা
মূৰীয়া পাতি মৰণা মৰা
কোৰোণাৰে ধান চপোৱা
খেৰৰ দম
ধৰা গুডু বৌ গুডু
আৰু কিমান কামৰ অলেখ আধাৰ
তাতে শুৱাই থৈছিল আইতাক
তাতে এদিন শুৱাই থৈছিল পিতাইক
ম‍ই নাজানোঁ
সেই চোতালত শুবলৈ পাম নে নাই
সেই একেখন চোতাল
নদীৰ দৰে সময়ৰ নিৰব সাক্ষী….


<|endoftext|>
<|startoftext|>


গাঁৱৰ মুকলি আকাশ আৰু বিস্তীৰ্ণ পথাৰত
মোৰ শৈশৱ কৈশোৰ আৰু যৌৱনে
দেও দি দি নাচি ফুৰিছিল
ডিঙিত পিন্ধি
ৰং-বিৰঙৰ মালা
বুকুত গুজি তোমাৰেই ভুৱন ভোলোৱা মোহনীয় সুৰ
জাতিৰ অস্থি মাংস আৰু তেজৰ |


সেই সুৰৰ লহৰ আৰু মায়াজালত
মোহাচ্ছন্ন হৈ উঠিছিল আমাৰ প্ৰাণ
সজীৱ জীপাল হৈ উঠিছিল জীৱনৰ প্ৰতিটো ক্ষণ
বাঢ়িছিল আকাৰ উলাহ আৰু উত্সাহৰ
বুকুৰ ভিঠাৰ
জাতিৰ জনতাৰ
বুভুক্ষু মেহনতী কিম্বা ৰাজদৰবাৰৰ |


এতিয়াও তোমাৰ প্ৰতিটো গীতৰ কথা, সুৰ
তাল লয় মান
আৰু তোমাৰ সুললিত কণ্ঠ
আমি জীয়াই ৰখিছোঁ
আমাৰ প্ৰতিটো শ্বাস- প্ৰশ্বাসত |


দোহৰিছোঁ পুনৰ
তুমি আমাৰ সুৰ আৰু সংস্কৃতিৰ আকাশৰ
ভোটাতৰা
তোমৰ কথা সুৰ আৰু কণ্ঠই
অসীমত সাজিছে অশেষ বাহ
যি উমান লৈ থাকিব জাতিৰ কৃষ্টি সাহিত্যৰ
চিৰদিন চিৰকাল |


<|endoftext|>
<|startoftext|>


বেলি জ্বলি থাকে সুদূৰত
আৰু ইয়াত
মোৰ চুলিৰ জোপোহাত অগ্নিদগ্ধ হয় দুখৰ এন্টাৰ্কটিকা
নখত আঁকি লওঁ
মোৰ ভৱিষ্যতৰ কজলা মানচিত্ৰ
তোমাৰ ওঁঠত জ্বলি ৰয়
মোৰ ওঁঠে শুহিব নোৱাৰা জুইৰ আঙঠা
আৰু
মোৰ কলিজাত গোট মাৰে তোমাৰ চুবুৰীৰ জোনাক|


ৰাতি বাহিৰত এজাক দোপালপিতা বৰষুণ হয়
ভিতৰত নিতাল মাৰে অবৈধ অভিসাৰ
টাকুৰি ঘূৰে মোৰ বাসনাৰ পাগুৰি
মুগাৰঙী তৰলত সাঁতুৰি ফুৰোঁ


সপোন বুলি সপোনতে চক খাই উঠোঁ


ওঁঠৰ কোঁৱাৰি ফালি
বৈ আহে এটা পিয়াহ
জীৱনক জীৱন কৰি তোলাৰ পিয়াহ


আইঐ দেহি
মোৰ হাতৰ গুল্মজাতীয় গছ
মৰি নেথাকিবি নুফুলাকৈ
চাৰিওফালে
মোৰ চিনাকি বতাহ


বুকুৱে খেদি ফুৰে বুকু
বুকুৱে হেনো বোকাত পেলাই বুকু
ভাঙি যায় মনৰ কেঁচা জেওৰা


এটা কথা ঠিক
কোনেও নুবুজা প্ৰশ্ন এটাৰ উত্তৰ হৈ
ৰোৱাৰ কামনা মোৰ নাই


দূৰত বাজি উঠে এজাক ৰ’দ


মোৰ ৰ’দত তিতাৰ এলাহ
আৰু তোমাৰ মোৰ ঘাম চোৱাৰ হেঁপাহ
ৰিক্ত হৈ সিক্ত হোৱাৰ মন
স্বপ্নাতুৰ দেশত সপোনৰ দাম


ৰ’বা,
আহিবলৈ দিয়া এনে এটা ঋতু
বাজিবলৈ দিয়া এনে এটা গান
আৰম্ভ হ’বলৈ দিয়া এনে এটা উত্‍সৱ
য’ত মই অকলে কলিজাত বান্ধি আনিম
এটা নোপোৱা সন্মানৰ নাম|
এখন নথকা আসনৰ মান|
<|endoftext|>
<|startoftext|>


সোৱণশিৰিৰ নৈপৰীয়া
গাভৰু আছিল তাই…..!
সোৱণশিৰিৰ বালিত যেতিয়া তাই
সোণ বাচিছিল..
নাৱৰীয়াবিলাকৰ চকু থৰ হৈছিল
তাইৰ..
পুৰঠ কলাফুলত…..!!


জংকীৰ দেশৰ পানৈ আছিল
তাই..
তাইৰ টনা চকুযোৰিৰ
চাৱনিত..
প্ৰাণ পাই উঠিছিল
সোণাৰু কেশৰ
আৰু
বহুতো বনৰীয়া ফুল…..!!


কঁকালত কলচি লৈ
মথাউৰিয়েদি উজাই
আহোঁতে..
কিমান যে বাটৰুৱাৰ
দিক হেৰাইছিল…..!!
মেঠনি মৰা বুকুখনেদি বৈ অহা
তৰলতাৰ বাবে..
আমাৰ দৰে কিমানৰ যে
যৌৱন নষ্ট হৈছিল…..!!


ঐনিতমৰ সুৰ বাগৰি
পৰিছিল..
তাইৰ যৌৱন দেহাৰ
খলা বমাত…..!
ডাঙৰী কঢ়িয়াই লৈ ফুৰা
তাইৰ..
লাহী ককালৰ তামোলৰ খোচত
যৌৱন বন্দী কৰিব


বিচাৰিছিল
নপামৰ ডেকাচাঙে…..!!


আস..
সোৱণশিৰি্লৈ মনত পৰে…..!!


আজিও আছে সেই
সোৱণশিৰি…..!
(আগতকৈ বহল হ’ল )


কিন্তু..
নাই..
সেই নৈপৰীয়া জংকীৰ
গাঁওখন নাই…..!!
নাই সেই উন্মত্ত যৌৱনৰ
অধিকাৰিণী পানৈ..
আজি একো নাই…..!!


ক’লৈ গ’ল বাৰু…..??


আজি..
সেই মথাউৰিতে বহি
ভাবি আছোঁ
সেই কথা…..!


সময়ৰ সোঁতে সকলো
সলনি কৰি দিয়ে…..!!


নহয়নে….?
<|endoftext|>
<|startoftext|>




আহাচোন আহা সখী
জোনাকতে বহোঁ এদিন
বহুদিন আকাশৰ তৰা লেখা নাই,
বহু ৰাতি পাৰ হ’ল
জীৱিকাৰ খুচুৰা হিচাপ কৰি ।
ৰাতিৰ আকাশে,
আমাৰ চিনাকি আকাশে
কিজানি কান্দিছে উষ্ম আশাৰে,
জোনৰ চকুলোৰে ওফন্দি উঠিছে
ইপাৰৰ লুইত, সিপাৰৰ কাৱেৰী ।


তোমাৰ সময় হ’লে
মোৰো যে সময় হ’ব,
মোৰ সময় হ’লে
তোমাৰো সময় হ’ব,
বাৰিষাৰ তেনে এটি ৰাতিপুৱা
তুমি আৰু ময়ে সখী,
মাইনুৱে ভাইটিয়ে
(বাইদেউজনী বিয়া হৈ গ’ল)
বৰষুণত তিতিম,
কিমানযে ভাল লাগিব
বৰশীত নাপালে মাছ
ভেকুলীকে তুলিম ।
মন গ’লে বাৰু
পথাৰৰ বোকা খচকিম
নহ’লে পাৰত বহি
বালিমাহীৰ নাচোন চাম ।
পৃথিৱীৰ সৰল হাঁহি
বতাহত ভাঁহি আহি
আমাৰ বুকুতো উঠিব বাজি ।


এইবোৰতে আছে সখী
আমাৰ জীৱনৰ ‘ফিল’ছ’ফী’,
মৰমে গধুৰ কৰা
হৃদয়ৰ নিবিড় দাবী ।


বৰ ভাগৰ লাগে নেকি
জীৱনটো বুজি বুজি
নুবুজা ভাৰৰ নেওঁতা মাতি ।


ভাল লাগে শুক্লেশ্বৰ ঘাটৰ সূৰ্যাস্ত,
ভাল লাগে চাই দাৰ্জিলিঙত
একেটা সূৰ্যৰ পুণৰ্জন্ম,
অকলে চাই ভাল লাগেনে
কাষত থাকিলে মৰমৰ আব্দাৰ ।
আত্মাৰ আহাৰ বিচাৰি
আমি ঘূৰি ফুৰোঁ সখী,
এই যাত্রাৰ শেষ নাই,
জীৱনৰ বতৰা বিলাই
উৰি ফুৰে এহাল টুনটুনী ।


আমি বহুতেই শুনা নাপাওঁ
দেখা নাপাওঁ,
পঢ়ি থাকোঁ মাথোঁ
চাইক’ল’জীৰ ওলোটা বুৰঞ্জী ।


সেয়ে সখী আজি
তোমাক মাতিছোঁ,
আহাচোন
জোনাকতে বহোঁ !
গলি গলি যাব জোন,
তোমাৰ দীঘল চুলিৰ মাজত
মুকলি হ’ব জীৱনৰ দৰ্শন,
জপাই থ’ম চাইক’ল’জীৰ পুৰণি বহী ।
<|endoftext|>
<|startoftext|>


মোৰ জীৱনৰ ৰিক্ত দিগন্তত
তুমি এটা সন্ধ্যাতৰা হৈ জিলিকি উঠিছা
এবাৰ হেঁপাহ পলুৱাই চাব দিয়া
কিদৰে পোহৰাই তুলিছা
মোৰ হেৰুওৱা পৃথিৱী
<|endoftext|>
<|startoftext|>


মই পুনৰ এবাৰ
সেউজীয়াৰ প্ৰেমত পৰিছোঁ
সৃষ্টিৰ সুৱাসত মতলীয়া হৈছোঁ
তুমি যে এজাক শীতল বৰষুণ হৈ
নামি আহিছা মোৰ জীৱনৰ উপত্যকাত ।
আঁতৰি নাযাবা , তিতিব দিয়া
তিতিব দিয়া মোক !
তুমি হয়তো নাজানা ,
কিমান জনমৰ অপেক্ষা !


<|endoftext|>
<|startoftext|>


মোৰ হৃদয়ৰ নিজানত
তুমি এপাহ নিঁয়ৰসনা শেৱালি হৈ ফুলিছা
কাহানিও মৰহি যাবলৈ নিদিওঁ
ইয়াত থকালৈকে ……
শীত আৰু গ্ৰীষ্মলৈ ভয় নকৰিবা ।
<|endoftext|>
<|startoftext|>




এটা আঙুলিৰ হেঁচাত
তই মোৰ কাষলৈ আহ
তোৰ অবিহনে মোৰ জীৱন
ৰুক্ষ হ’ব বুলি !


লৈ আহ সুখৰ সঁফুৰা অথবা
দুখৰ জোঁৱাৰ অথবা
আশাৰ সৌধ অথবা
প্ৰেমৰ তাজমহল বাতৰি


এনেকৈয়ে এদিন—-
হাজাৰ হাজাৰ টন হৃদয়ৰ বোজা কঢ়িয়াই
কুঁজা হৈ পৰিবি তই


কেতিয়াবা আকৌ—-
উকাকৈয়ো আহ তই !
ক’বলৈ একো নাথাকিলে নে
বহু কিবা ক’বলৈ থাকিলে !


এটা আঙুলিৰ হেঁচাত তই
কঢ়িয়াই আন
হৃদয়ৰ বাতৰি
এখন হৃদয়ে সিখন হৃদয়লৈ
নিৰৱে সিঁচি দিয়া
ৰঙা নীলা সেউজীয়া বেঙুণীয়া ৰঙেৰে
ফাকু খেল নেকি তই ?


হৃদয়ৰ খবৰ আনোতে
সাৱধানে আহিবি তই !
এটা আঙুলিৰ হেঁচাত ক’লা ৰং থাকিলে
বিদ্ৰোহ কৰিবি তই
যিকোনো অজুহাত দেখুৱাই
নাহোঁ বুলি ক’বি….


কাৰণ, এটা আঙুলিৰ হেঁচাত
শেষ হ’ব পাৰে অথবা
বাঢ়িব পাৰে অযুত-নিযুত মাইলৰ ব্যৱধান
আৰু এটা আঙুলিৰ হেঁচাত অহা তই
হয়তো গঢ়িবও পাৰ অথবা
ভাঙিবও পাৰ
বিশ্বাসৰ সাকোঁ….


<|endoftext|>
<|startoftext|>


চন্দ্ৰমা কলিতা
মনত পৰেনে,
ডাক্টৰ ডাক্টৰ খেলোতে এদিন
তোমাৰ হাতত সুমুৱাই দিছিলোঁ পানীভৰা বেজীৰ চিৰিঞ্জ।
…
মোৰ ফুটফুটীয়া গোলাপী ফ্রকৰ পাতলিত
এটোপাল কেচাঁ তেজৰ চেঁকা
আৰু তোমাৰ মুখত মিচিকিয়া হাঁহিৰ ৰেখা।


সেইদিনা তোমালোকৰ বাৰীৰ তামোল দুজোপাত
মাৰ শাৰীৰে আমি সজা ঝুলনাত
মোৰ দুহাতত বহুপৰ দুলি আছিল,
কাগজৰ বেন্দেজ মৰা এখনি হাত।


পখিলা এটিৰ পাখিটো জীৱনৰ পোহৰ দেখা সেই সময়বোৰত
আমি সাজিব খুজিছিলোঁ,
মৰতত এখনি সৰগ।


সপোনবোৰ পৃথকে দেখিবলৈ লোৱাটোৱে কিজানি আমাৰ ভুল আছিল,
জোনাকী পৰুৱা এটিয়ে চুই যোৱাৰ উলাহখিনিও
তোমাৰ সৈতে ভগাবলৈ চঞ্চল হোৱা সন্ধিয়াবোৰ যাৰ সুযোগত এদিন
ক’ব নোৱাৰাকৈ বিষণ্ণতা বিলাসী হৈ পৰিল।


জানানে,
বৰষা শীতল পুৱা একোটিত এতিয়াও দেখোঁ,
তাহানিতে দেখা সেইটো সপোন।
সিক্ত শেৱালি এপাহ শিতানত ৰাখি,
হাঁহি হাঁহি তুমি কৈছাহি,
পাগলী বাহিৰ ওলাই চাহিছোন
গোটেইখন গোন্ধত আমোলমোল…।


<|endoftext|>
<|startoftext|>


বুকুৱেদি কেতিয়াবা সংগোপনে উজাই আহে এটা বিষ,
নিমিষতে গাঁঠি পেলায়
বিষাদ চাৱনিৰ একো একোখন মকৰাজাল,
য’ত পতঙ্গৰ দৰে বন্দী হয় জীৱনৰ ছন্দ ৷
ছন্দহীন সময় যেন দুখবিন্যাসৰ একো একোডাল সূতা ৷


<|endoftext|>
<|startoftext|>
সুখ যেন নীলমণি ফুকনৰ এটা কবিতা,
”এটা শংখৰ ভিতৰত আন এটা শংখ বাজি উঠা ”৷
আকিৰা কোৰোশ্বাৱাৰ এখন চিনেমা,
সহজ-সৰল জীৱনৰ পাতত কুটিলতাৰ আত্মকথা ৷
সুখৰ কোনো নিৰ্দিষ্ট জ্যামিতি নাথাকে ৷
কেতিয়াবা ই আত্মসন্তুষ্টিৰ এডাল বক্ৰৰেখা,
কেতিয়াবা পোৱা-নোপোৱা-হেৰুৱাৰ এটা বিষমবাহু ত্ৰিভুজ,
সোঁৱৰণীৰ এটা বৃত্ত ৷
কিছুমান মানুহ খুব সহজে সুখী হ’ব পাৰে,
তেওঁলোকৰ বাবে সুখ গ্ৰাফ কাগজৰ য’তে ত’তে,
মন গ’লেই বহাই দিব পৰা এটা ফোঁট ৷
কিছুমান মানুহ খুব সহজে দুখী হ’ব পাৰে ,
তেওঁলোকৰ বাবে সুখ জীৱনৰ সমন্তৰাল এডাল সৰলৰেখা ৷
কিছুমান মানুহে দুখৰ অভাৱক সুখ বুলি ভুল কৰে ৷
সুখ সুখেই,
দুখৰ অভাৱ চিন্তাহীন, নিৰুদ্বেগ ‘কিবা এটা’ হ’ব পাৰে,
সুখ হ’ব নোৱাৰে ৷
সুখ যেন নীলমণি ফুকনৰ……….


<|endoftext|>
<|startoftext|>


দৃষ্টি থাকিলে হেনো লক্ষ্য নেহেৰায় ৷
যদি সময়ৰ বলুকাত হেৰাই যোৱাই লক্ষ্য আমাৰ ?
হেৰাই যাবলৈয়ো যে এটা যাত্ৰাৰ প্ৰয়োজন !
আৰু যাত্ৰা মানেইতো প্ৰস্তুতি,
পিৰিক পাৰাক চাৱনি,
নিত্য-নতুন সঙ্গী,
বিশ্বাস আৰু সংশয়ৰ হাজাৰটা কেঁকুৰি ৷
এনে এক যাত্ৰাৰ অন্তত
লক্ষ্য হৈ পৰে গৌণ ৷


<|endoftext|>
<|startoftext|>
নৈখনৰ এটা সপোন আছিল
আৰু সেই স্বপ্নৰ দুচকুত
কাজল সানি পলাই গৈছিল
এজনী গঙা-চিলনী,
সেই সপোনৰ বুকুতে আছিল
কাৰোবাৰ প্ৰেমৰ
কাৰোবাৰ অভিমানৰ
কাৰোবাৰ হতাশাৰ
কাৰোবাৰ সমগ্ৰ সত্ত্বাৰ
সম্পূৰ্ণ পৰিচয়,
আৰু সিবিলাককে হৃদয়ত সাৱটি
নৈখন বৈ আছে
ব্ৰহ্মান্তৰৰ পৰা চিৰন্তনলৈ ।


এতিয়াও নৈখনে
গৰখীয়া আবেলিবোৰত
আৰু মাছুৱৈ সন্ধিয়াবোৰত
গঙা-চিলনীজনীলৈ অপেক্ষা কৰি থাকে,
উজনিৰ নাৱৰীয়াৰ
ভটীয়নি সোঁতত ভাঁহি যোৱা
চিনাকি চিনাকি অচিনাকি সুৰে
কিজানি কন্দুৱাই পেলায় তাইক
আৰু তাই উভতি আহে
নৈখনৰ বুকুত এৰি থৈ যোৱা
সপোনবোৰ বিচাৰি !


নৈখনৰ নাম বাৰু কি হ’ব পাৰে ?
হয়তো হ’ব পাৰে চাৰিকড়ীয়া
নাইবা দিচাং,
দিখৌ নাইবা ধনশিৰি,
পাগলাদিয়া নাইবা সোঁৱণশিৰি
নাইবা কালদিয়া বা পহুমৰা ।
নৈখন যিখনেই নহওঁক,
প্ৰতিখনৰ বুকুতে লুকাই থাকে
কিছুমান সপোন,
হৃদয়ত জাহ গৈ থাকে
কিছুমান জীয়া ইতিহাস,
প্ৰতিখন নৈয়ে কাৰোবাৰ অপেক্ষাত ৰৈ থাকে
স্বপ্নৰ দুচকুত কাজল সানি
উৰি যোৱা গঙা-চিলনীবোৰৰ অপেক্ষাত ।


<|endoftext|>
<|startoftext|>


 উভতি চালেই চকুলো সৰে
 ধাৰাসাৰে,
 হেঁপাহৰ টুকুৰাবোৰ
 সিঁচৰতি হৈ পৰি আছে অ'ত-ত'ত,
 কুচিমুচি জুপুকা লাগি আছে
 সোঁৱৰণি !
 মই উভতি গ'লেও
 এতিয়া তালৈ বহাগ জানো
 বিহুগীত হৈ আহিব !!


<|endoftext|>
<|startoftext|>


বতাহত হেৰাই থাকিল
গোলাপৰ গোন্ধ
এতিয়া মাথোন
থুপথুপীয়া
কজলা
তেজৰ ৰূপকথা
বাগৰি ফুৰে সকলোতে


পকনীয়াত লুকাই গ’ল
মত্স্যগন্ধাৰ সপোন
এতিয়া মাথোন
ধুমুহা
নিভাৰসা স্বৰগ্ৰাম
বগাই ফুৰে বুকু ফিন্দাই


<|endoftext|>
<|startoftext|>


তুমি যদি ইউকেলিপ্টাছ হ’ব খোজা ,আকাশলংঘী হ’ব—-
তোমাৰ হেঁপাহ তেন্তে বৰষুণৰ প্ৰয়োজন ক’ত?


এজাৰ-মদাৰ ফুলা বতৰতে নীলিম আকাশত ৰচিবা তুমি
ৰামধেনুবুলীয়া হাঁহি….


ইউকেলিপ্টাছ :


কোনে ক’লে তোমাক , ইউকেলিপ্টাছৰ আকাশলংঘা
হেঁপাহৰ কথা ? ইয়াৰ হেঁপাহ আকাশ নহয়—-হয় বৰষুণ ! সেয়ে
আগবাঢ়ে আকাশৰ ফালে । এই অবুজ গছজোপাই বুজি নাপায়—
বৰষুণেও যে ভুল কৰে ইয়াৰ ঊৰ্ধমুখী যাত্রাক
আকাশলংঘা উচ্চাকাংক্ষা বুলি !!


আৰু বৰষুণেওনো কিয় ভাল পাব ইউকেলিপ্টাছ ?
ইয়াৰ যে নাই সোণাৰুৰ দৰে সৌন্দৰ্য্য , কৃষ্ণচূড়াৰ দৰে
ৰামধেনুবুলীয়া হাঁহি ,
নাইবা,
এজাৰ-নাহৰৰ দৰে নিজক প্ৰকাশ কৰাৰ
বিৰল প্ৰতিভা….


<|endoftext|>
<|startoftext|>


তুমি যদি ইউকেলিপ্টাছ হোৱা —- অথচ, বৰষুণেও যদি
ভুল কৰে তোমাৰ ঊৰ্ধমুখী যাত্ৰাক আকাশলংঘা হেঁপাহ বুলি
ঊৰ্ধমুখী হৈও তুমি ৰৈ গ’লা !
তোমাৰ শিপাত পৃথিৱীৰ মৰম । লৈ যাব তোমাক—
গভীৰৰ পৰা গভীৰতৰলৈ….


তুমি যদি ইউকেলিপ্টাছ হোৱা , নাথাকিব পাৰে তোমাৰ—-
ফাগুনৰ আকাশৰ ৰং… হয়তো থাকিব…
বৰ্ষণমুখৰ পৃথিৱীৰ সেমেকা সুৱাস!!


তুমি ইউকেলিপ্টাছ হ’লে ইউকেলিপ্টাছেই হ’বা…
জুখি চাব পাৰিবা নিজক ।
ভুল নকৰাকৈ কৰিব পাৰিবা
জীৱনৰ যোগ-বিয়োগৰ অংক!!


<|endoftext|>
<|startoftext|>


শৰৎ— তুমি বিলাই যোৱা
শাৰদী জোনাক
তাতেই ৰচিব
মধুচন্দ্রিকা
আমাৰ হেঁপাহবোৰে
সুৰুয উঠাৰ আগতে…


<|endoftext|>
<|startoftext|>


খিড়িকী মেলিয়েই চুই চাঁও মই
শেৱালীৰ দোকমোকালি পুৱা
ভৰিৰ পতাত সানি লওঁ
দুবৰিৰ নিয়ৰৰ দলিচা
জাক পখীৰ কলৰবেৰে
মুখৰিত কৰোঁ মোৰ দিন,
ডাৱৰৰ শুভ্ৰ টুকুৰাই
আকাশৰ নীলিমাত পাতে গুঞ্জন
সন্ধিয়াৰ ছকা-মকা পোহৰত
উপঙি উঠে খৰিকাজাঁইৰ ক্ষণ,
নিৰ্জন দুপৰীয়াই কঢ়িয়াই আনে
দূৰণিৰ গৰখীয়াৰ উন্মনা উকি
ৰাতিৰ উমাল কোলাত
আইতাৰ সতে শুনা সাধুকথাৰ কুঁকি,
স্নিগ্ধ জোনাকে বোকোচাত বৈ অনা
হাচনাহানাৰ সুৰভিত মতলীয়া মই ।
শৰত টোপ টোপ কৈ সৰি পৰা
তুমি মোৰ চোতালত বকুলৰ দলিচা হৈ…


<|endoftext|>
<|startoftext|>


তুমি নাথাকিলেই কেতিয়াবা উন্মাদ হৈ যাওঁ
সাঁতুৰিব খোজোঁ তোমাৰ প্ৰেমৰ সাগৰত
বিচাৰোঁ সুখৰ দুটি এটি মুকুতা ।
তুমিও মেলি দিয়া মাজ সাগৰত
অগণন অশান্ত ঠাট্টা মস্কৰাৰ জেলিফিছ ।
ভাঙিব খোজোঁ জাতি ভেদৰ শক্তিশালী প্ৰাচীৰ
তোমাৰ জাতিৰ অহংকাৰৰ লাইখুটা,
চূৰমাৰ কৰিব খোজোঁ তোমাৰ প্ৰতিৰোধ ৰূপী চীনৰ প্ৰাচীৰ ।
বিদ্ৰোহী হৈ হিচাব কৰোঁ কমিউনিজিমৰ সাফল্যৰ দিন
তুমিও মেলি দিয়াৰ জনসংখ্যা বিস্ফোৰণৰ ব্ৰহ্মাস্ত্ৰ ।
মূৰৰ ওপৰত ভৰি ৰাখি চিঞৰ মাৰোঁ..
আমিও চন্দ্ৰত ভৰি থ’লোঁ ।
কিন্তু ম‍ইযে এতিয়াও নোৱাৰিলোঁ
তোমাৰ মন-চন্দ্ৰত ৰাখিব
মোৰ ভৰিৰ খোজ ।
তোমাৰ অনুপস্থিতিত মন উৰা মাৰে বাৰ্মুদা ত্ৰিভুজলৈ
ম‍ই, তুমি আৰু তেওঁক মাজতলৈ….
বিচাৰোঁ ত্ৰিকোণীয়া সম্বন্ধত স্থিৰতাৰ সূত্ৰ ।
নিজকে লাগে এনে লাগে যেন,
পুৰণি পৃথিৱীৰ
সপ্তম আশ্চৰ্য,
বেবিলনৰ ওলোমা বাগান ।
হৈ পৰোঁ এটা অলৰ-অচৰ প্ৰানী ।
ভাবনাহীন ।
তুমি হেৰোৱা দিনবোৰত চুই চাব বিচাৰোঁ
তুমি তুমি যেন লগা সেউজীয়া অনুভৱৰ পথাৰখন ।
সঁচা প্ৰেমৰ অসীম সংখ্যক কীটনাশক লৈ বিচাৰি ফুৰোঁ
বাৰ্মুদা ত্ৰিভুজত তেওঁ হোৱা গান্ধী পোকবোৰক ।
তুমিও ঢাকি দিয়া সিহঁতক
ভাল পাওঁ ভাল পাওঁ ভাবেৰে ।
তুমি এৰি যোৱা দিনবোৰত সোমাই পৰোঁ
চাহজাহান হৈ মমতাজমহলত,
খেপিয়াই ফুৰোঁ দেৱালত মোৰ প্ৰেমবোৰ
কংক্ৰীটবোৰে চিঞৰে “শূন্যতা” “শূন্যতা” “শূন্যতা”
মমতাজৰ সত্বাবোৰে চিঞৰে ওলোটাই প্ৰেম প্ৰেম প্ৰেম ।
মোৰ বাবে হৈ যায় চিঞৰবোৰ অপ্ৰেম ।
তুমি মমতাজ হ’ব নোৱাৰা কিম্বা জুলিয়েট কিম্বা লাইলা
কাৰণ  তুমি মোৰ বাবে জীয়াই থাকিব নোৱাৰা
তুমি মোৰ কাৰণে মৰিবও নোৱাৰা ।
সেইবাবেই,
তুমি মমতাজ হ’ব নোৱাৰা কিম্বা জুলিয়েট কিম্বা লাইলা  ।


<|endoftext|>
<|startoftext|>
ৰাৱণৰ দেহ জ্বলিল, নুমাল..
আমাৰ পেটত এতিয়াও উমি উমি জ্বলি আছে
বত্ৰিশ টকীয়া ভোকৰ জুই ।


<|endoftext|>
<|startoftext|>


তুমি যাওঁ বুলি কোৱাৰ দিনা
শব্দ হেৰাল ।
তুমি ৰ’দ আছিলা ।
তুমি আছিলা বৰষুণ ।
তুমি হৈছিলা পাৰাপাৰহীন
সপোন সপোন যেন
দুলি থকা এক আকাশ ।
বুলনিতে যে কি হৈ গ’ল ।
কজলা চকুৰ অবাক চাৱনিৰে,
হাজাৰ তৰাৰ কৰুণ উচুপনিৰে
তুমি যাওঁ বুলি ক’লা ।


<|endoftext|>
<|startoftext|>


উশাহ নললোঁ নে হেৰুৱাই পেলালোঁ ।
বিদায় বুলি ক’বও নোৱাৰিলোঁ ।
গান হেৰাল ।
শব্দ হেৰাল ।
কথা হেৰাল ।
আকাশখনৰ আলফুল সপোনবোৰো
ক’ৰবাত লুকাল ।
কঁপিছিল নেকি দুচকু ?
কঁপিছিল নেকি
ওঁঠৰ সেই মৌন সংলাপ ?
উজুটি খাইছিল নেকি
ডিঙিলৈকে উজাই অহা বুকুৰ শবদে ?
তুমি যে সেই যাওঁ বুলি ক’লা
আৰু উভতি নাহিলা ।
এৰি আহিলোঁ সেই দেশ, সেই মাটি
সেই সপোন, সেই হেঙুলীয়া নদী ।
হালধীয়া সোণাৰুৰ নিষ্পাপ গুণগুণনিৰে
কঁপি উঠা দুচকুৰ এক কৰুণ ছবি ।


<|endoftext|>
<|startoftext|>


লমালমে তলসৰা হৃদয়ফুলবোৰ সেমেকাই ;
শুধ বগা কুঁৱলিৰ আঁচল ফালি যি আঁতৰি গ’ল,
শঙ্কৰ-মাধৱ-আজানৰ দেশ পোহৰাই থৈ গ’ল ।
এগছি বন্তি জ্বলাই দুচকুৰ কোণ যে জিলিকালোঁ,
সেইদিনা আমি নিজক চিনি পালোঁ ।
একতা আমাৰ সোঁৱৰণি নাছিল,
নাছিল চ’ৰা-ঘৰ শুৱনি কৰা অলঙ্কাৰ ;
সেয়ে এটা শতিকাৰ প্ৰান্তত পাৰ ভঙা হৃদয়েৰে আমি গালোঁ
“অসম আমাৰ সুজলা, অসম আমাৰ শুফলা, কৰিলা অসমক জাতিষ্কাৰ,
সুৰৰ মায়াৰে সকলো জিনিলা, শিল্পী তোমাক নমস্কাৰ….”


<|endoftext|>
<|startoftext|>


জীৱশ্ৰেষ্ঠ মানুহৰ
জয়গানৰ পোহৰৰ ছাঁত
অমানুহৰ জন্ম ।
আশা, আকাংক্ষা আৰু সপোনাভিলাষী
সংগ্ৰামী মানুহ আমি ।
দুবাহুত প্ৰাণসৰ্বস্ব শক্তি ।
এন্ধাৰৰ বুকু ফালি পান কৰোঁ
পোহৰৰ তেজ ।
অথচ হাহাকাৰ অৰ্থহীন পৰিতৃপ্তিৰ বাবে
জোন-বেলিক টুকুৰা টুকুৰ কৰি,
আন্ধাৰক ৰখীয়া পাতিব খোজোঁ !
অন্ধকাৰ আকাশেৰে ঢাকি ৰাখিব খোজোঁ
তিল্ তিলকৈ জ্বলি থকা আশাৰ বন্তি
অগণন হৃদয়ৰ ।
পাহৰি যাওঁ আমি
অমাৱস্যাৰ বুকুতো জিলিকি উঠে অলেখ তৰা ।
প্ৰভাতৰ পোহৰত প্ৰাণহীন এন্ধাৰৰ দুৰ্দিন ৰাতি-ৰাতি ।
আজিৰ দানৱবোৰ মানুহৰেই সন্তান,
যিসকলে মানুহ হৈ জীয়াই থাকিব নিবিচাৰিছিল ।
অথবা আজি আমি যিসকল সাজু
বেচিবলৈ নিজৰ সত্ত্বা,আত্মা
হিটলাৰ,লাডেন অথবা গাদ্দাফিৰ হাতত,
সভ্যতাৰ উচ্চতম শৃঙ্গত থিয় হৈও,
আমি জানো সঁচাই মানুহ হৈ আছোঁ ?????


<|endoftext|>
<|startoftext|>


তুমি এটি যাযাবৰ,
তুমি কৰা নাছিলা কোনো ঘৰ বিচাৰি হাহাকাৰ
আমাৰ হৃদয়েই তোমাৰ ঘৰ ।
তুমি মাথোঁ এজনেই
তাকেই কৈ গ’ল তোমাৰ কণ্ঠই,
তোমাৰ সুৰে, তোমাৰ গানে
আৰু তোমাৰ অযুত আবেগে ।
নাছিল যদিও তোমাৰ মনত
তুমি অবিহনে আজি আমাৰ মনত হাজাৰ হাহাকাৰ,
জাতিৰ নায়ক তুমি
আমাৰ ক্ষুদ্ৰতাই তোমাৰ আকৰ্ণ স্পৰ্শ নকৰিলে,
মাথোঁ দি গ’লা অলেখ সুৰ, অগণন মহানাদ
যাৰে আমি মহান হ’ব পাৰোঁ ।
তুমি অবিহনে কোন ?
তোমাৰ প্ৰতিটো শব্দই আমাক
প্ৰেৰিত কৰে বিচাৰিবলৈ
মানৱতাৰ হেৰোৱা অৰ্থ,
প্ৰেমৰ আকূল স্পৰ্শ,
মিলনৰ মহাস্ৰোত
আৰু জীৱনৰ অনাবিল আমেজ ।
শিল্পী তুমি তোমাৰ মনৰ
শিল্পী তুমি আমাৰ প্ৰাণৰ
শিল্পী তুমি অসমৰ, ভাৰতৰ
শিল্পী তুমি বিশ্বৰ মানুহৰ ।
হে মহানায়ক,
তোমাক সুঁৱৰিলে আমাৰ বাবে সহজ হ’ব
জীৱনৰ প্ৰতিটো আঘাতৰ সময় ।
লুইতৰ পৰা গংগালৈ
মিছিছিপিৰ পৰা ভল্গালৈ
ৰূপান্তৰৰ যাত্ৰী
আমাৰ বৰ্তমান আৰু ভৱিষ্যতে
তোমাৰ গানত বিচাৰিব
যাযাবৰী প্ৰেমৰ বিশ্বায়িত সুবাস ।
তুমি আমাক মহান কৰি গ’লা,
তোমাক ধন্যবাদ !
হে মহীৰূহ, তোমাক প্ৰণাম !


<|endoftext|>
<|startoftext|>


হে মহামানৱ,
তুমি আঁতৰি গ’লাগৈ দূৰ দিগন্তলৈ
উলটি নহাৰ প্ৰতিশ্ৰুতিৰে………….
উলটি নাহিলেও
ইতিহাসৰ আকাশত জিলিকি থাকিবা
এটা উজ্জ্বল তৰা হৈ………..
তুমি ঝংকাৰ, তুমি ঝংকাৰ, তুমি ঝংকাৰ
তুমি শ্বিলঙৰ মনালিচাৰ
গীটাৰৰ ঝংকাৰ……….
বুঢ়া লুইতৰ গৌৰৱৰ খলখলনি
তুমি অসমী আইৰ পূজাৰ বুকুৰ তেজ
খেতিয়কৰ ঘাম সৰা
চহ কৰা মাটিডৰা তুমি ……উৰ্ব্বৰা
মহামানৱৰ
উদাহৰণ দিবলৈ এতিয়া আৰু বুৰঞ্জীৰ
দিহিঙে দিপাঙে নামবোৰ বিচাৰি
ফুৰিব নালাগিব অসমীয়াই……..
লুইতৰ পাৰৰ প্ৰ্তিটো জিলিঙনিত
উচ্চাৰিত হ’ব তোমাৰ জয় গান…..
চিৰযুগমীয়া ঢৌ তুলি গানৰ
সুৰবোৰক পক্ষীৰাজ ঘোঁৰাত বহাই
খটবট, খটবট, খটবট কৈ
শব্দবোৰক লৈ গ’লা উচ্চতাৰ পৰা উচ্চতালৈ
হিমালয়তকৈও উচ্চ উচ্চতালৈ……
তুমি আৰু তোমাৰ ছাঁ হৈ ৰ’ব
প্ৰতি প্ৰজন্ম নৱপ্ৰজন্মৰ
উত্‍সাহ উদ্দীপনা, মুক্তিক লক্ষ্য ৰাখি…..
তোমাৰ স্নেহে নমাই আনিব মানুহে মানুহৰ বাবে
ভবাৰ অৱ্কাশ……..
কিয় গাইছিলা “মই যেতিয়া এই জীবনৰ মায়া এৰি
গুছি যাম/ তোমাৰ এটুপি চকুলো পালেও মই পাম
মোৰ দাম” ?
তুমি যাযাবৰী হৈ ঘূৰি ফুৰিলা বুলিয়েই আমি তোমাক
পাহৰি গ’লো বুলিয়েই এটুপি চকুলো বিচাৰিছিলা ?
তোমাৰ কাষত আজি নিযুত চকুলো
ঘৰে ঘৰে কোটি কোটি সিক্ত নয়নৰ অশ্ৰু……
তুমি যিমানখিনি দিলা আমাক, সকলোখিনি চকুলো দিও
তোমাৰ ঋণ সুজিব নোৱাৰোঁ আমি অসমীয়াই……..
তুমি অসমীয়াৰ দৰ্প, পূৰ্ব্বাঞ্চলৰ গৰ্ব
ভাৰতৰ মুকুতা
অসমৰ সংস্কৃতিৰ অৰ্জ্জুন তুমি
অসমীয়াৰ প্ৰাণ তুমি প্ৰেৰণা, আমাৰ চেতনা
তুমি মহাপ্ৰতাপ, তুমি মহামানৱ
আমাৰ দম্ভ,  আমাৰ অহংকাৰ……
ক্ৰিচেন্থিমামতকৈও বেছি ৰঙা হৈ ৰ’ব
তোমাৰ সোঁৱৰণি……… হে যাযাবৰী সুধাকন্ঠ
তোমাক শতকোটি নমস্কাৰ………….


<|endoftext|>
<|startoftext|>


মহাতীৰ্থৰ যাত্ৰী ম‍ই আজি
নিঃসঙ্গ যাত্ৰী,
কোনো নাই মোৰ লগত আজি
কোনো নাহিল মোৰ লগত
মোৰ ঘৰ, মোৰ ঘৰৰ মানুহ
মোৰ কোঠালি, মোৰ কিতাপ, কাগজ-কলম
মোৰ আত্মীয়, মোৰ গাঁও, মোৰ গাঁওবাসী
তুমি……….কোনো নাহিল
নাহিল সেউজীয়া গছ-পাত-ফুল-ধূলি-পানী
আনকি জোনাকী পৰুৱা কেইটাও
বহু দূৰলৈ আহি ম‍ই ঘূৰি চাইছিলোঁ
কিজানিবা কোনোবা আহিয়ে আছে, মোৰ পিছে পিছে
মৰমতে, নহ’লে আৱেগতে ।
মৰীচিকা খেদিলোঁ কিছু সময়
নাই কোনো নাহিল,
মোৰ শেষ আশা, তুমিও নাহিলা ।
দূৰত্ব ক্ৰমাৎ বাঢ়ি আহিল সকলোৰে স’তে
মোৰ ঘৰৰ স’তে, গাঁৱৰ স’তে
সেউজীয়া গছ-পাত-ফুলৰ স’তে
কোনেও মোৰ সঙ্গী নহ’ল
নাই, দুঃখ কৰিবলৈ কিনো আছে ?
হঠাৎ মনৰ ভিতৰত এক অজান অনুৰণন !
ভাৱৰ ৰামধেনু অথবা অনুভৱৰ বৰ্ণালী
ওপৰলৈ চালোঁ ম‍ই ।
আকাশখন দেখোন তাতেই আছে,
যাত্ৰাৰম্ভৰ সময়ত য’ত আছিল ঠিক তাতেই ।
এখন পোহৰ খোদিত আকাশ
য’ত অঁকা আছে তৰা-জোন-হাতীপটি
বেলিৰ লগত লুকা-ভাকু খেলা এজাক শাৰদীয় শুকুলা ডাৱৰ ।
তেনেহ’লে ম‍ইতো নিঃসঙ্গ নহ‍ওঁ, সহযাত্ৰী আছে মোৰ
আকাশখন আছে মোৰ স’তে, আছে তৰা-জোন
আৰু তাৰো ওপৰত আছে কোনেও নেদেখা
মোৰ সেই মহান সঙ্গী
নিঃসঙ্গ যাত্ৰাত মোৰ সহযাত্ৰী  ।


<|endoftext|>
<|startoftext|>


এতিয়া, বতাহজাকে কেঁকাইছে
ক’ৰবাত এখিলা গছপাত সৰিছে
বাৰীৰ চুকত বিহফুল ফুলিছে
জঠৰ নিৰ্যাস টানি টানি কোঙা হৈছে সেলেঙী গধূলিটো
এজাক শিল-মানুহে জোনটো পুৰিছে
সাঙীতে পেলাই থৈ আহিছে হৃদয়
তজবজীয়া আকাশখন উমি উমি জ্বলিছে
উত্তাপত মানুহবোৰ গলিছে
গলি গলি নোহোৱা হৈছে
আইতা,
ৰাতিটো বৰকৈ সেমেকিছে
তিতি তিতি উৱলি গৈছে
ক’ৰবাত এটা সাধুকথা কুৰুকি কুৰুকি লুকাইছে


<|endoftext|>
<|startoftext|>


যিদিনা মোৰ বাবে ফুলবোৰ ফুল হৈ নৰ’ব
তৰাবোৰ তৰা হৈ নৰ’ব
নদীবোৰ নদী হৈ নৰ’ব
আৰু আকাশখন হৈ নৰ’ব আকাশ ।
যিদিনা ভাৰসাম্যহীন হৈ মদিৰাত ডুব যাম মই আৰু মোৰ ছাঁ
চিগাৰেটৰ ধোঁৱাত কুণ্ডলী পকাই উৰি যাম দূৰলৈ
সকলোৱে নেদেখা ক’ৰবালৈ
কোনেও চিনি নোপোৱা ক’ৰবালৈ
নাইবা জীৱনৰ সত্য বিচাৰি সোমাই যাম
কোনোবা অচিনাকি বেশ্যাৰ যোনিত
নাক-মুখত সানি ল’ম কাৰোবাৰ বৰ্জিত বীৰ্যৰ গোন্ধ
অশ্লীল হৈ ওলাই আহিব একোটাহঁত বিভত্‍স অশ্ৰুকণা
(যিটো মোৰ বাবে হ’ব এটা মৃত্যুকণাও)
সেইদিনা মই বুকু উজাৰি কান্দিম
যিদিনা ময়েই মোক মৰিশালিলৈ কঢ়িয়াই নিম
মোক ভালপোৱা সকলো মানুহক প্ৰতাৰণা কৰিম
ভীষণ ভাৱে অপৰাধী হৈ ৰ’ম মোৰ প্ৰিয় ঠাইবোৰৰ কাষত ।
মোৰ প্ৰিয় খাদ্যবোৰ দলিয়াই দিম
মোৰ প্ৰিয় শব্দবোৰক ফাঁচি দিম
যিদিনা মৰাশবোৰ দেখি মই দুখ নকৰিম,
কাৰোবাৰ বুকুৰ উচুপনি আৰু চকুৰ সাগৰ মোৰ বাবে আপেক্ষিক হৈ পৰিব
মই মোৰ অস্তাচলত ডুব যাম ।
মই সিদিনা খৰচ কৰিম মোৰ কলিজাৰ সমস্ত তেজ
(যি মোৰ চকুৰ পানী হৈ ব’ব)
যিদিনা মই এজনী ছোৱালীৰ ধুনীয়া হাঁহি এটা হেৰুৱাব নোৱাৰিম
যিদিনা মই চেপি চেপি সুখী হোৱাৰ অভিনয় কৰিম
মোৰ প্ৰেমিকাৰ আগত মোৰ পূৰ্বৰ প্ৰেমিকাৰ গুণ বখানিম
আৰু
যিদিনা এজাক নাঙঠ দোপালপিটা বৰষুণত
তিতিব নোৱাৰি কোনোবা দোকানৰ বাৰাণ্ডাত ৰৈ থাকিম
ভদ্ৰ মানুহৰ নাম লৈ
নিজৰ সুখক গতানুগতিকতাৰ নামত দান দি ।
উচুপি উঠিব মোৰ আত্মাই
সময় আৰু পৰিবৰ্তনৰ কাষত বন্দী হৈ যাম
অন্ধ হৈ চাবলৈ যাম নাটক আৰু
কলা হৈ শুনিবলৈ যাম চিফুঙৰ মাত ।
সেইদিনা মোৰ চকুহাল হাজাৰ সূৰ্য হ’ব
কপোল তিয়াই ব’ব চকুলো নামৰ শোণিত
যিদিনা বোমাবোৰ মোৰ বাবে হৈ পৰিব সদায় ফুলি থকা ফুল
নাৰীৰ স্তন গিলি ভাল পোৱা মানুহবোৰ মোৰ আপোন হ’ব
ইউকেলিপ্টাছজোপাৰ তলত ৰ’বলৈ ভয় লাগিব মোৰ
বকুলৰ ফুল পৰি থাকিব ববচা বনত ।
সোণাৰু,নাহৰ,পাৰিজাত মই চিৰকালৰ বাবে বেয়া পোৱা ফুল হ’ব
মোৰ মা-দেউতাক মই শত্ৰুৰ দৰে ব্যৱহাৰ কৰিম
মোৰ শিক্ষাগুৰুসকলক মই অশ্লীল কথা ক’ম
মই পাগল হ’ম সিদিনা
জন্তু হ’ম
বৰ্বৰ অথবা অন্ধ হ’ম ।
যিদিনা মই মোৰ বাবে ভাঙি পেলাম মোৰ অস্তিত্বৰ আটাইকেইখন
পোহৰ বৰণীয়া দাপোন
শিল-হাতেৰে উভালি পেলাম মোৰ সেউজীয়া দুপাৰি দাঁত
সিঁচি শুকুৱাই পেলাম মোৰ সকলো সংস্কাৰৰ পুখুৰী
এপদ এপদকৈ সলাই থৈ যাম মোৰ অভিজ্ঞতাই দিয়া পোছাক ।
সিদিনা প্ৰকৃততে মোৰ মৃত্যু হ’ব
আৰু মই কাকো নুবুজালেও হ’ব
মোৰ জীৱনটো আচলতে বহুতো সৰু সৰু মৃত্যুৰ মিছিলহে আছিল ।


<|endoftext|>
<|startoftext|>


ইকুল-সিকুল সামৰি
উজাই ভটিয়াই যোৱা এসুঁতি বন্যা মই
জোৱাৰ ভেটিবলৈয়ো অক্ষম
তুমি দিয়া কেঁচা মাটিৰ জেওৰা
এটি এটি বান্ধোন হৈ
গঢ়ি তোলোঁ বিনোদিনী হৃদয়
বতাহত ভাহে— মল্লাৰ সুগন্ধি
ইটোৰ পাচত সিটোকৈ
ফুলাই তোলোঁ— প্রজাপতি সপোন
ওঁঠত মোৰ মৰুদ্যানৰ সজীৱতা…..


<|endoftext|>
<|startoftext|>


ইকুল-সিকুল সামৰি
উজাই ভটিয়াই যোৱা এসুঁতি বন্যা মই
জোৱাৰ ভেটিবলৈয়ো অক্ষম
তুমি দিয়া কেঁচা মাটিৰ জেওৰা
এপাট এপাট শেল হৈ
বিষময় কৰোঁ কুন্তী হৃদয়
বাগৰ সলাব নজনা এটি— মাৰৱা ৰাতি
এটি দুটিকৈ জহাই খহাই
ধ্বংস কৰোঁ—- পপীয়া তৰাৰ সপোন
ওঁঠত মোৰ মৰুৰ ৰুক্ষতা…..


<|endoftext|>
<|startoftext|>


ৰঙা মেঘ আৰু নীলা আকাশৰ দেশত
সেউজীয়াবোৰ বজ্ৰলেপ হৈ পৰে
বৰষুণ হৈ উঠে নৃত্যৰতা গাভৰু
আৰু সাগৰ খনে স্নান কৰে
সেই গাভৰুৰ কোলাত
বতাহৰ চুম্বনত মেঘ হৈ পৰে কামনাময়ী
সংগম হয় শুকান মাটিৰ লগত
আকৌ জন্ম হয় সেউজীয়াৰ সন্তান
প্ৰশ্ন উঠে,
মেঘবোৰ মাটি চুবলৈ আহে
নে
সাগৰ খনে স্নান কৰিব খোজে ?
অত্যাচাৰী কলা ডাৱৰ বোৰক
লুণীয়া বতাহে মৃত্যুদণ্ড দিয়ে
মেঘ আৰু মাটিৰ সন্মিলনত
সেউজীয়াই আকৌ জন্মলাভ কৰে
সেয়েহে ৰঙা মেঘ আৰু নীলা আকাশৰ দেশত
সেউজীয়াবোৰ বজ্ৰলেপ হৈ পৰে


<|endoftext|>
<|startoftext|>


যাক তুমি পপীয়া তৰা বুলি ইতিকিং কৰা
মহাকৰ্ষণ সূত্ৰৰ পৰিসীমাৰ পৰা বাহিৰ হৈ অহাটোৱেই হেনো তাৰ বাবে অভিশাপ
অভিকেন্দ্ৰিক, অপকেন্দ্ৰিক বলৰ সকলো সমীকৰণেই হয়তো অসমতূল্য হৈ যায় তাৰ বাবে
ভাবিছানে কেতিয়াবা কিয় বাৰু হয় ?
তুমি, মই, আমি সকলোৱেইতো দুলি আছোঁ জীৱনৰ অসমতূল্যতাত
যেন এটা সৰল পেণ্ডুলাম –
শূন্যৰ পৰা শিখৰ আকৌ শূন্যলৈ
মাথোঁ এডাল অধিবৃত্তীয় ৰেখা
কিছুমান বিন্দুৰ সমষ্টি,
গণনা কৰিয়েই আছোঁ অহৰহ
স্থবিৰ আৰু গতিশীল শক্তিৰ বল-বিজ্ঞান
কিন্তু মনৰ অপশক্তি বা হৃদয়ৰ বেদনা
সঁচা মৰমৰ বিৰুদ্ধে উফৰি পৰা কাৰোবাৰ প্ৰচণ্ড বিতৃষ্ণা,
বৰ্বৰ জিঘাংসা, জঘন্য প্ৰতিহিংসা আৰু ধৰ্ষকামী উন্মাদনা
এইবোৰ কিহেৰে জুখিবা ?
কিহেৰে জুখিবা তুমি ?
চিঙি যোৱা হৃদয়ৰ কম্পনাংক কিহেৰে জুখিবা ?
ভোকাতুৰ শ্ৰমিকৰ লেলাৱতীত বৈ অহা নৈ খনৰ সান্দ্ৰতা কিহেৰে জুখিবা ?
কিহেৰে জুখিবা তুমি ৰাতিৰ আন্ধাৰত হিয়াভগা প্ৰেমিকজনৰ দুচকুৰ প্ৰতিসৰণাংক ?
হিৰোচিমাৰ পঙ্গু শিশুবোৰৰ কলিজাৰ তেজস্ক্ৰিয়তা কিহেৰে জুখিবা ?
আছেনে কিবা তুলাচনী ?
আছেনে কিবা মাপক ?
পাৰিবনে তোমাৰ নিউটন, গেলিলিও, ক’পাৰনিকাছে দিব ইয়াৰ সমিধান ?
নে ইয়াৰ উত্তৰো এটা ক’লা গহ্বৰ, অন্ধকাৰাছন্ন হিমশীতল কবৰ ?
আছেনেকি কিবা উত্তৰ আইনষ্টাইন বা ষ্টিফেন হ’কিঙৰ নোটবুকত ?
নাই বন্ধু নাই !
পেণ্ডুলামৰ দৰে দুলি দুলি
শূন্যৰ পৰা শিখৰ আকৌ শূন্যলৈ
আঁকি থৈ এডাল অধিবৃত্তীয় ৰেখা আৰু
এনেকৈয়ে শেষ হয় জীৱন
শূন্যৰ পৰা শিখৰ আকৌ শূন্যলৈ


<|endoftext|>
<|startoftext|>


যাৰ অবিহনে মাতৃভূমিৰ নক্সা
আঁকিব নোৱাৰা তুমি,
তেওঁকেই বিচাৰি
আঁতৰি গ’লা নেকি
জগতৰ মায়া এৰি|


এক আন্তৰিক বান্ধোনে
বান্ধি ৰাখিছিল দুয়োকে|


একেটি মাহতে
দুটি কৰুণ দিনত
দুখৰ বাঁহীত উঠিল উচুপি
এটি গীত আনটি কবিতা|


বিদায় বেলাৰ সেই গীত
আজিনো লিখিব কোনে,
কোনে দিব তাত
সুগভীৰ সুৰ|
অনুভৱৰ সেউজীয়া শব্দ বুটলি
ৰচিব কোনে সেই কবিতা|


এতিয়া মাথো আমাৰ সাৰথি
বহ্নিমান লুইত
আৰু তাৰ দুয়োপাৰৰ
পাহাৰ ভৈয়ামৰ সেউজীয়া|


য’ত আছে দুয়োৰে
সৃষ্টিৰ মন্দিৰ
আৰু তাত আছে জ্বলি
জীৱন জগোৱা বন্তি|


সেই বন্তিৰ পোহৰত
এজনে গীতেৰে দেখুৱাই দিলা
আনজনে কলমেৰে বিচাৰি ফুৰিলা
চিৰ-চেনেহৰ চিৰ-বিনন্দীয়া
চিৰ-প্ৰশান্ত মাতৃভূমিৰ নক্সা|


আঁকিব পাৰিম জানো আমি
তোমালোকৰ অবিহনে মাতৃভূমিৰ নক্সা….


<|endoftext|>
<|startoftext|>


মামনিবা তুমি পুনৰ আহিবা
যেতিয়া নব সূৰ্য্য উদয় হব
সুগন্ধি কুসুম ফুলি উঠিব
শ্যামলী ধৰণী সাৰ পাই উঠিব।
তেতিয়া তুমি আহিবা।
পূৰণৰ নবস্বপ্ন লৈ
আইৰ বুকু পূৰ্ণ কৰিবলৈ
বা, তোমাৰ বাবে ধৰাৰ দুৱাৰ খোলা থাকিব।
সেউজী ধৰাই ওলগ জনাব
বা, তেতিয়া তুমি আহিবা এটি নৱ জনম লৈ ।।


<|endoftext|>
<|startoftext|>


তেনেকুৱা এটি নৱেম্বৰত
মোক পুনৰাই জগাই নিদিবা,
যাৰ প্ৰথম সপ্তাহে
কাঢ়ি নিয়ে মোৰ মাতৃভূমিৰ সুৰ আৰু কণ্ঠৰ গান
আৰু যাৰ শেষৰ সপ্তাহত
মোৰ মাতৃভূমিয়ে পুনৰ হেৰুৱায়
তেওঁৰ অম্লান হাঁহি আৰু যাদুকৰী শব্দৰ সমাহাৰ ।
তেনেকুৱা এটি নৱেম্বৰত
মোক পুনৰাই জগাই নিদিবা,
যেতিয়া চকুপানীয়ে প্ৰকাশৰ বাট হেৰুৱায়
বুঢ়া লুইতেও ব’বলৈ পাহৰি যায়,
মানৱতাৰ প্ৰেমিক-প্ৰেমিকা একেলগে আঁতৰি যায়
আৰু আমাৰ ক্ষুদ্ৰতাই ঢুকি নোপোৱা সেই শূন্যতা
কদাচিত পুৰোৱা নাযায় ।


আৰু যদি কেতিয়াবা মোক জগাই দিয়া
ভৱিষ্যতৰ কোনোবা নৱেম্বৰত,
তেনেহ’লে মোৰ মাতৃভূমিক অতুল সাহস দিয়া,
দিয়া সেই প্ৰেৰণা
যাৰে তেওঁ সপোন দেখিব পাৰে
তেনে এক প্ৰেমৰ সেউজীয়া উপত্যকাৰ
বিশ্বই বুজিব যাক, পৃথিৱীয়ে আদৰিব যাক
যাৰ সপোন ৰচিছিল সুৰ আৰু শব্দত
সেই দুই স্বপ্নদ্ৰষ্টাই ।


প্ৰতিজন মানুহৰ আত্মাই স্পৰ্শ কৰক
প্ৰতিজন চিনাকি আৰু প্ৰতিজন অচিনাকিৰ আত্মা,
হিংসাৰ চুবুৰি গলি শেষ হক
ৰক্তপাতৰ নৈ চিৰদিনলৈ স্তব্ধ হক,
তেওঁলোকে কোৱাৰ দৰে
ইজনে সিজনৰ বাবে প্ৰেমৰ কুটীৰ সাজক ।
হে সময়, হে আকাশ
তেনে এটি ভৱিষ্যৎ যদিহে দ্ৰষ্টব্য তোমাৰ
তেতিয়াহে মোক পুনৰ জগাই দিবা
ভৱিষ্যতৰ কোনোবা নৱেম্বৰত ।


<|endoftext|>
<|startoftext|>


পর্টেবল ঘৰ


যি দুৱাৰেৰেই নোসোমাওঁ লাগে
মোৰ ঘৰটো খুলি দেখুৱাব লাগে
পুলিচক, চিকিউৰিটি গার্ডক, আর্মিৰ সন্মুখত।
সিহঁতৰ বলিষ্ঠ নোমাল হাতবোৰে
খেপিয়াই চায় বাহিৰ ভিতৰ
মোৰ চুটকেচৰ ঘৰ
বিৰক্ত হ’লেও নাই উপায়
নহ’লেও আছে বোমাৰ ভয়।
তাতে আকৌ ঘৰভৰা মোৰ—
লাম-লাকটু বেবেৰিবাং!
পেলাবলেও সত নাযায়… আই ঐ দেহি!
বজাৰত চেণ্টিমেন্তৰ মূল্য সকলোতকৈ বেছি
বেচোতাৰ হেনো বেছি ক্ষতি।
সদায় পুৱা মোৰ ঘৰৰ দুৱাৰ খোলো
আৰু উলিয়াই লওঁ টুথব্রাছ, ফণি, আইনা, নিউজপেপাৰ
ঘৰটোকে জাপি-কুঁচি ৰাস্তাও টানি লৈ ফুঁৰো
লোকেল ট্রেইনত সোমাব নোৱাৰো
(চার্চগেট লোকেলৰ) ভীৰৰ কথা কোনেনো নাজানে বাৰু?
অট’ই মুৰ জোকাৰি কয়— “নোৱাৰো”
মোৰ এই চুটকেচ ঘৰ…
সুবিধাও বহুত ইয়াৰ
যতে ততে পাতিব পাৰি ঘৰ
বাচষ্টেণ্ড ষ্টেচন ৰেষ্টুৰেণ্ট মল…
ৰাতি হৈ পৰিলেই আলহী,
আৰু টোপোলা খুলিলেই টোপনি!
চুটকেচৰ মোৰ ঘৰ,
আৰু ঘৰজুৰি মোৰ টোপোলাৰ ভাৰ
তাৰে এটাত বান্ধ খাই পৰো মই
আৰু বান্ধ খাই থকা যত আহ-পাহ-হুমুনিয়াহ
চুটকেচৰ ঘৰেই ভাল
চহৰ মহানগৰ আলিগলি
গতিশীল চিৰকাল!


<|endoftext|>
<|startoftext|>


তাই পখী হ’ল
পাখী হ’ল,
পখী হৈ উৰি গ’ল।
আকাশে সুধিলে ক’ত তোমাৰ ঘৰ?
“ঘৰ এৰি আহিলোঁ যে হ’ল ভালে পৰ।”
নদীখন বৈ গ’ল
ৰঙা হ’ল নীলা হ’ল,
তাতে তাই বাৰে ৰহনীয়া হ’ল।
পথাৰখন বতাহে কোবাই গ’ল,
তাই পাহৰিলে
বুকুৰ ধমধমনী যে বাঢ়ি গ’ল।
আলিবাটে ৰিঙিয়ালে,
খোজ ল’বলৈ তাইৰ জানো
কিহৰ অভাৱ হ’ল?
পাক ঘূৰণি খাই খাই
তাই কিযে নাচোন নাচিলে,
বাটৰুৱাই ঘূৰি ঘূৰি চালে,
তাইৰহে ওভটি চাবলৈ
সময় নহ’ল।


<|endoftext|>
<|startoftext|>


‎”প্রেমময় ৰং পুৱাৰ সুৰভিত প্রার্থনা”


প্রাৰ্থনাৰে সুৰভিত পুৱাটোৰে
এটি নতুন দিনৰ আৰম্ভণি


সেইয়া চোৱা আকাশছাটি সোনাৰু আৰু কৃষ্ণচূড়া
যেন এখন চিত্রপট কোনোবা শিল্পীৰ


প্রেমময় ৰং পুৱাৰ সুৰভিত প্রার্থনা


<|endoftext|>
<|startoftext|>


থুপুক-থাপাক এখোজ
ডালিম গুটি যেন এধানি দাঁত
তিৰবিৰ তৰা জ্বলা দুচকু…


তোমাৰ দুচকু
আমাৰ হৃদয়ত মুকুতা হৈ জ্বলে
উমলি ফুৰে ছন্দ-কথাৰ সেউজ পথাৰত…


থুপুক-থাপাক খোজেৰে তোমাৰ
বিশ্বৰ প্রান্তে প্রান্তে মিলন সেঁতু গঢ়াৰ অভিলাষ
সাত সাগৰ-তেৰ নদীৰ দুয়োপাৰেও যে চেনেহৰ দৃঢ়তাই তোমাৰ মূলধন…


ডালিমগুটীয়া দাঁতৰ ফাঁকেৰে
সৰি পৰে তোমাৰ প্রত্যয়ৰ হাঁহি
তোমাৰ এধানি হাঁহি আমাৰ বিশ্বাসৰ সোপান…


তুমি আমাৰ আপোন
তোমাকলৈয়ে সপোন দেখোঁ নানা
নীল-আকাশত বৈ দিওঁ তোমাৰ স’তে সাতোৰঙী ৰামধেনু…


আমাৰ আকাশত ৰামধেনুৰ বোল
ক’লা ৰংবোৰ বাষ্প হৈ নিমিষতে উৰি যাব
তোমাৰ কেচভাচত উজলিব আঘোণৰ সোণালী পথাৰ…


<|endoftext|>
<|startoftext|>


ডাঙৰি ভাৰ কান্ধত লৈ ঘৰেগৈ পালোগৈ
মৰণা চোন পেলাবৰ হলে মোৰ মাজনি
মৰণা চোন পেলাবৰ হল


পথাৰৰ মাজতে ডাঙৰি বান্ধোতে
তোলৈনো বৰ মনতে পৰে মোৰ মাজনি
তোলৈনো বৰ মনতে পৰে


যোৱাবাৰ আঘোণত কথাযে দিছিলি
বুকুতে যে ধৰেফৰে কৰে মোৰ মাজনি
বুকুতে যে ধৰেফৰে কৰে


তোলৈ সঁচা মৰম ৰাখিছোঁ যতনে
এই বেলি বহাগত যাচিম মোৰ মাজনি
এই বেলি বহাগত যাচিম…………….


<|endoftext|>
<|startoftext|>


তুমি মোৰ বাবে এটি সেউজীয়া কবিতা


তুমি কৈছিলা এদিন
তোমাৰ সৃষ্টিৰ পথাৰত জীপাল হৈ উঠে
আমাৰ আত্মিয়তাৰ প্ৰতিটো পল
তোমাৰ নীৰৱতাত মূখৰীত হৈ থাকে
আমাৰ হৃদয়ৰ গুণ গুণ গান
আৰু কৈছিলা
আস্হাৰ সীৰলুত আমি সিঁচি দিয়া
সপোনৰ শইচবোৰ এতিয়া
লহপহকৈ বাঢ়িছে
আৰু মই
তোমাৰ প্ৰতিটো শব্দত
আৱিস্কাৰ কৰিব’লে তৎপৰ হওঁ
মোৰ ভিতৰৰ ‘মই’ নামৰ সত্তাটোক


তুমি মোৰ কোনো নোহোৱা
অথবা মই তোমাৰ !
অথচ বুকু জুৰি বিয়পি আছা তুমি
এটি উত্তাপ হৈ
এটি শিহৰণ হৈ
এটি মিঠা অনুভৱ হৈ


তোমাৰ অনুভৱৰ প্ৰাচুৰ্যত বন্দী হৈ
পাৰ কৰো মোৰ একান্ত নিজস্ব সময়
জোনাকে কঢ়িয়াই অনা তোমাৰ সুঘ্ৰাণত
ঠন ধৰি উঠে মোৰ হেপাহৰ গঁজালি


মোৰ বিষণ্ণ ৰাতিবোৰ
উমাল কৰি তোলা তুমিয়েই
জ্বলি উঠা এটি আশাৰ নক্ষত্ৰ হৈ,
তোমাৰ পৰা চিটিকি অহা পোহৰবোৰ
এমুঠি কোমল গান্ধাৰৰ গোপন আলাপ হৈ
অহৰহ বাজি থাকে মোৰ হৃদয় চুবুৰীত


তুমি মোৰ বাবে নক্ষত্ৰ হৈয়ে থাকা
তোমাক চুই চোৱাৰ প্ৰয়াস
অথবা
মোক চুই চোৱাৰ আকুলতাক তোমাৰ
প্ৰশ্ৰয় মই কেতিয়াও দিয়া নাই
তোমাৰ আত্মিয়তাক অধিগ্ৰহণ কৰাৰ
আকাঙ্খাও মোৰ নাই
মাথো জীয়াই থাকিব বিছাৰো
তোমাৰ অনুভৱত
মুখৰীত হৈ উঠিব খোজো
তোমাৰ নীৰৱতাত


তুমি কেৱল তুমি হৈয়ে থাকা
তুমি আছা বাবেইতো এই পৃথিৱীত
মোৰ বাবে সকলো সুন্দৰ


<|endoftext|>
<|startoftext|>


নিয়ৰৰ মুকুতা
বোৱাৰী পুৱাতে
তোমাৰে দুভৰিত ঐ,
ঐ জান
তোমাৰে দুভৰিত ঐ|


ৰৈ থাকিম তোমা্লৈ
ব’হাগৰ আবেলিত
আহিবা বিহুৱান লৈ
ঐ জান
আহিবা বিহুৱান লৈ|


বৰ্হমথুৰিৰ বোলেৰে
ৰঙা কৰা ওঁঠেৰে
আহিবি ত‍ই বিহুলৈ
খামুচীয়া কঁকালটি ঘুৰাবলৈ
ঐ…জান
খামুচীয়া কঁকালটি ঘুৰাবলৈ|


পৰ্বতৰ কপৌফুল
বিছাৰি আনিমগৈ
তোৰ খোপাত গুজিবলৈ
ঐ জান…
তোৰ খোপাত গুজিবলৈ|


হেপাহৰ বিহুটি
আহিছে আমালৈ
মৰমজানৰ বতৰা লৈ
ঐ জান…
মৰমজানৰ বতৰা লৈ


<|endoftext|>
<|startoftext|>


উজাই তোৰ ওচৰলে
সজাই পৰাই ৰাখিবি তোৰ শেতেলি
দহমাহ দহদিন
তোৰ ৰুণুক জুনুক হাঁহি
মই আকৌ এবেলি যাম
মোৰ মাটিত
মোৰ দেশৰ গান গাবলৈ
লাগিছে যদি তোৰ ভোক
চাউল মুঠি সিজাই খাবি
খোৱাৰ সময়ত যদি
শিয়ালী জনীয়ে হোৱা দিয়ে
দিবলৈ নাপাহৰিবি মজিয়াত পানী এচোল
আৰু তিনিটি আক
মই আকৌ আহিম
উজাই তোৰ ওচৰলে
সজাই পৰাই ৰাখিবি তোৰ শেতেলি…..


<|endoftext|>
<|startoftext|>


“চিলা আৰু ধুমুহা”
সপোনৰ বাগানত যিবোৰ ৰাস্তা হেৰাই গ’ল
নিদ্ৰাৰ পৰা সাৰ পাই সেইবোৰ বিচাৰি গ’লোঁ
ধূলি আৰু মাটি লাগি লেতেৰা হোৱা
এখন বগা চাদৰহে বিচাৰি পালোঁ
যিবোৰ সপোন তৰাৰ দেশৰ ভিৰত হেৰাই গ’ল
মাটিত বাগৰি সেইবোৰ বুটলিব খুজিলোঁ
সন্ধিয়াৰ অস্ত যাব খোজা বেলিৰ পোহৰত
কঁপি থকা ক’লা ৰাতিৰ ভূমিকম্পহে আগুৱাই আহিল
যি পাখি আপোন মানুহেই কাটি পেলালে
সেই টুকুৰাবোৰ কালি সী পেলাব খুজিলোঁ
যন্ত্ৰণাত আৰ্তনাদ কৰি থকা
তেজেৰে লুতুৰি পুতুৰি
এক উমি উমি জ্বলি থকা জুইৰ শিখাত
নিজৰ প্ৰতিবিম্বটোহে দেখিবলৈ পালোঁ
শান্তনু চাংমাই


<|endoftext|>
<|startoftext|>


সুন্দৰতাৰ নাও এখন গৈ আছে উজাই
ফালি ফালি পুণী, বেঙুনীয়া ফুল সিঁচি
গৈ আছে নাওখন উজাই


একৰ পৰা দুই..তিনি…বঠাবোৰত গুৰি ধৰি
হেজাৰ-বিজাৰ বঠাই আজি ঢৌতে কোবায়
বঠাৰ কোবত আগুৱাই যায় আপোন-আপোন গোন্ধ
আৰু মসৃণতাৰে নাওখন আগুৱাই যায়


এজাক, দুজাক….দুই-এজাক বৰষুণ
বৰষুণ ফালি নাও আগুৱাই যায়
হাৰ মনা বৰষুণ, নুডুবা নাও
সুন্দৰতাৰ নাওখন উজায়েই যায়


সমুদ্ৰ মন্থনৰ যেন প্ৰয়াসহে এয়া
কুমলীয়া কলি আৰু পৰিপক্ক ডাল
পূৰ্ণাংগ এডাল অমৃত গছ ওলায়
অমৃত গছৰ বঠাৰে নাও আগুৱাই যায়


সিটো পাৰত বাস কৰে দুপৰ এটি সুৰুজ
পাৰলৈ যদি এতিয়াও বহু বাট
বঠাৰ মুঠিত এতিয়া বহু হাত
‘হামিং বাৰ্ড’ৰ গতি আৰু বহাগী গোন্ধ
পানীৰ পিঠিত বৈ যায় বেঙুনীয়া ঢৌ
সপোন এজাকৰ কলিৰে ধাৱমান সুৰুযমুখী নাও


<|endoftext|>
<|startoftext|>


কুঁৱ্লীৰ ওৰনি ঠেলি


ওলাই আহিল ৰ’দালি |
খিৰিকী খুলি দিলো
দেখিলো সৰিয়্হডৰাৰ
বিস্ফোৰিত হালধীয়া |


আঁঘোণৰ সোণালী চৰাই
কেনিবা উৰি গ’ল !
সৰিয়হডৰাৰ ওপৰত
এজাক মৌ-মাখিৰ
মিঠা গুণগুণনি  |


<|endoftext|>
<|startoftext|>
চকুৰ পতাত আছে অলেখ অযুত সপোন
ৰং সানিবৰ বাকী
মনত আছে হেঁপাহ হাঁহিৰ
ফুটি উঠিবৰ বাকী
ৰং সানিবলৈ মাতোঁ কাক
হাঁহি বিলাবলৈ পাওঁ কাক
দিনৰ পোহৰত
নিশাৰ এন্ধাৰত
ৰূপালী জোনাকত
মন নদীৰ ঘাটত
ঘুৰি চালে কিয় নাপাওঁ কাকো বিচাৰি
আশা হতাশা সুখ দূখ হাঁহি কান্দোনৰ মাজত
মই কথা পাতো, ৰং চতিয়াওঁ, সপোন সাজোঁ, ভাঙোঁ গঢ়োঁ
নিজেই নিজৰ লগত ।


<|endoftext|>
<|startoftext|>


তুমি গুচি যাবৰ পৰত
মৌনতাৰ বাহিৰে আৰু একো নাছিল৷৷
একো নাছিল নিঃশব্দে সৰি পৰা নিশ্বাসৰ বাহিৰে
ৰঙা ৰঙ এমুঠিৰ অলৌকিক উজ্বলতা হাতত দি
মাত নলগোৱাকৈ গুচি গৈছিলা বৰ্ণহীন এটা ৰাতিপুৱা
ৰঙা ৰঙ খিনি হাতৰ আজলিত লৈ
চকুপানী মচো কেনেকৈ?
আমিতো তাক শিৰত ধাৰণ কৰাৰ কথা,৷
অপাৰ্থিব ভালপোৱাৰে গঢাৰ কথা সেউজীয়া এখন দেশ
হৃদয়ৰ পৰা হৃদয়লৈ এখন সাঁকো তৈয়াৰ হৈ গৈছে
তুমি দি যোৱা ভালপোৱাৰে,
নিৰ্মল মাটিৰে গঢা প্ৰশান্ত গৃহত
চলি আছে শব্দহীন প্ৰাৰ্থনা
অনন্য জীৱনৰ বাবে,
জানো, তুমি তাতেই থাকিবা
তুমি তাতেই থাকিবা সদায়৷,
জানো৷,
জানিও বাৰে বাৰে উঠি আহে জলোচ্ছাস
ভাগি পৰিব খোজে যুক্তি আৰু বাস্তবতা
ভাগি পৰিব খোজে সংহতি
আধা লেখা দস্তাবেজৰ বিষন্ন পৃষ্ঠাবোৰত
টোপাটোপে সৰে নিয়ৰ
নিজকে নিজে বুজাও–
ইশ্বৰৰ ইচ্ছা
জীৱনৰ নিয়ম
সান্তনাৰ শব্দবোৰ উদগম মুখত থৈ
বন্ধ কৰি দিব খোজো জলপ্ৰপাত


যাবৰ পৰত কবলৈ একো নাই
ভালপোৱাৰ পৰা জন্ম হোৱা
এমুঠি সুগন্ধিৰ বাহিৰে
দিবলৈ একো নাই হাতত


শোকাৰ্ত হৃদয় জুৰি এতিয়া মাত্র নিৰৱতা


<|endoftext|>
<|startoftext|>


মোৰ কেঁচা কলিজাৰ তুমি প্ৰহেলিকা নাৰী..
ওঁঠত সজোৱা এটা নীলা হাঁহি …
হাঁহিত জিলিকে এটি হিয়াভৰা গান.
মোৰ প্ৰেমঘাটত ওঁঠৰ হাঁহি ওমলে..
গানে কয়,”মোকো নিয়া, ভালপোৱাৰ অচিন ঘাটত ময়ো তিঁতো”


প্ৰেমজলত জিলিকে প্ৰহেলিকা নাৰীৰ চকুহালি..
তাতে এটি নীলা হাঁহি আৰু এটি গানৰ জলকেলি…
জলমগ্ন হৈ আপোনপাহৰা সিঁহত..
চাৰিওপাশে পিয়াপি দি ফুৰিছে নিৰ্জনতাৰ শেলুৱৈয়ে..


হে প্ৰহেলিকা নাৰী,
খুপি খুপি পাবাহি মোৰ প্ৰেমঘাট
চাবা…. তুমি পিছলি পৰিবা..
মোৰ ভালপোৱাৰ যে শেলুৱৈ-পিছল বাট..


<|endoftext|>
<|startoftext|>


পৰিত্যক্ত অতীতৰ থকা-নথকা স্মৃতিৰ কোলাত
মনত পৰেনে অৰুন্ধতী ?
কালদিয়াপাৰত সত্কাৰ কৰা সোঁৱৰণীবোৰৰ কথা
আৰু আজি !
ইতিহাসৰ পাত লুটিয়াই লুটিয়াই কেনেকৈ সোধো
কেনে আছ !
কেনে আছ ? অৰুন্ধতী !


জানো
জীৱন সাগৰৰ কোৱাল সোঁতত
প্ৰতিভাৰ গুৰি-ব’ঠা ধৰি
নিত্যাগমন তোৰ পূৰ্ণিমাৰ দেশলৈ |
নাই তোৰ লয়লাস
অথবা সপোন দেখাৰ হাবিয়াস |
সকলোবোৰ জানিও কেনেকৈ সোধোঁ
সম্ভাৱনাৰ দুৱাৰমুখত কেনে আছ !
কেনে আছ ? অৰুন্ধতী !


মনত পৰেনে তোৰ
উদ্বাউল হৃদয়ৰ জুৰণি মলয়াত
ৰাঙলী যৌৱনৰ ছাঁলৈ |
সেই ওভতনি যাত্ৰা তোৰ কপৌফুলা দেশলৈ
পূৰ্ণতাৰ বাবে তোৰ পূৰ্ণ হাবিয়াস
আৰু জীৱন গৰকা অত্যুত্‍সাহ…
আজি কালদিয়াপাৰতেই বিস্মৃত
তোৰ সেই হাবিয়াস |
সকলো জানো
তথাপি ভাৱিছোঁ কেনেকৈ সোধোঁ
কেনেকৈ সোধোঁ..কেনে আছ !
কেনে আছ ? অৰুন্ধতী !


দেখিছোঁ এতিয়া
পোহৰ বিচৰা তোৰ কোমল হৃদয়ত
প্ৰজ্জ্বলিত নিৰাশাৰ দাবানল
সভ্যতাৰ হাততেই সমৰ্পিত সমস্ত তোৰ মনোবল |
কিমান আশাৰে ভৰি দিছিলি আহি মমতাৰ যাদুঘৰত
অথচ মমতাৰ হাততেই সমৰ্পিত তোৰ কীৰ্তিৰ অস্তিত্ব
দেখিছনে আধুনিকতাৰ কিমান বৰণ !
সম্ভাৱনাৰ দুৱাৰমুখত যশস্যাৰ কিমান ৰগৰ !


তথাপি সোধোঁ,
সুধিব খুজিও বাৰে বাৰে ৰৈ যাওঁ
কেনে আছ !
কেনে আছ ? অৰুন্ধতী !


ক’মনো কি ?
পাকখোৱা জিভাৰ ভাষা যে বেদনাৰে স্তব্ধ
তথাপি কওঁ
বৰ্তমানত লুপ্ত খ্যাতিৰ বোজাত নহ’বি কুব্জ
তোৰ সাধনাই দিব তোক শৌৰ্য-বীৰ্য
খ্যাতি-সুখ্যাতিনো কি..
তোৰ সাধনাই জগাব আহি
কালদিয়াপাৰত বিস্মৃত তোৰ সেই সেউজীয়া নৱসৌন্দৰ্য্য |


আজি নোসোধোঁ ত‍ই কেনে আছ !
জানো,
অলেখ ধুমকেতুৰ মাজতো ত‍ই জিলিকা সূৰ্য্য |


<|endoftext|>
<|startoftext|>


ঘৰ এটা সজালোঁ,
কংক্ৰিটৰ নহয়,কেঁচা মাটিৰ ৷
তোমাৰ বাঁহনিৰ বগলী বহা
দুজোপামান বাঁহ আৰু
খেৰৰ কেইটামান মুঠিৰে
আইতাৰ ভেটিতে ঘৰটো সজালোঁ ৷


গোৱৰ মাটিৰে লেপা বেৰত
মাজে মাজে সাৰ পাই উঠে
আইতাৰ টুকুৰা-টুকুৰ স্বপ্নৰ
ক’লা মণিৰ চকুযুৰি ৷
খুটাৰ পাবৰ সাঁচতীয়া ধনত
কঁপা কঁপা আঙুলিৰ ফুলবচা নাচোন
চুকে-কোণে ফুলি উঠে
আইতাৰ হাইতাল বৰণীয়া হাঁহি
বতাহত উমলি ফুৰে খুন্দা তামোলৰ গোন্ধ
মাটিমাহৰ আঞ্জাত মিথিগুটিৰ তেলনিয়ে
নাকৰ আগতে আহি অগা-দেৱা কৰে
জোনাকৰ বহল চোতালত আইতাৰ সাধুৱে
নিৰ্ভয়ে ইফাল সিফাল কৰে
আজিও আমাৰ কাণৰ কাষতে
ইচাট-বিচাট কৰে ‘কাণখোৱাৰ গীত’


জুহালত তুঁহগুৰিৰ উম
পুহমহীয়া ঘৰৰ চালেদি
আইতাই চকুপানী টোকে
পছোৱাত ডেউকা কোৱাই ঢপঢপাই
উৰি যায়
বাঁহনিৰ বগলীজনী
কুলিৰ বিননিত কপৌজুপিয়েও
ঘৰৰ খুটাতে বগুৱা বাই যাব খোজে


কেতিয়াবা সময় পালে
মোৰ কেঁচা মাটিৰ ঘৰটোলৈ
এবাৰ আহিবাচোন !
হেৰাই পাবও পাৰা
ফ্ৰেমত বন্ধা এখন আধা-জ্বলা ফটো…!!


<|endoftext|>
<|startoftext|>


ভোগালি মানেই মনে নামানা কিছু আত্মকথা
এৰি থৈ অহা বহুতো সাধুকথা,


ভোগালি মানেই উছৱৰ বতৰ
আকাংক্ষাৰ লহৰ,
মনৰ সুৰত সুৰ মিলাই
সাৰ পাব খোজা চেঁচা প্ৰহৰ |


ভোগালি আহিলেই পুতুকণৰ উলাহ চৰে
আঘোণীৰো মন উৰোঁ উৰোঁ,
বছৰেকত পয়েৰাকে এবাৰেই যে হাঁহে |


ভোগালি মানেই বিধ্বংসী মৰণপণ
ভোগেৰেই আৰম্ভণী,ভোগতেই সমৰ্পণ |


ভোগালি মানেই মাজনিশাৰ অস্বস্তি
তেজৰ বানত নিঃশব্দ নব্বৈৰ নলবাৰী|


ভোগালি মানেই আশ্বাস,বিশ্বাস
অসমৰ বুকুত প্ৰতিশ্ৰুতিৰ নিশ্বাস |


ভোগালি মানেই বেদনাৰ অন্ত
অপেক্ষাৰ বন্দনা ইমানতে সমাপ্ত |


ভোগালিতেই আইৰ আঁচল চকুলোত তিতিছে
পোনাকণে হাবি এৰি ঘৰলৈ উভতিছে |


<|endoftext|>
<|startoftext|>






ভিজা দেহাৰে ভিজা চকু ম‍ই বিচৰা না‍ই  (ৰিদিপ কুমাৰ নাথ)


ভিজা দেহাৰে ভিজা চকু ম‍ই বিচৰা নাই
ৰ’দেৰে ভিজা পিঠিৰ টোপালবোৰ
বৰ্ষা সিক্ত জাপিৰ কণিকাবোৰ
নুশুকালে যদিও অভিমান না‍ই
ভিজা দেহাৰে ভিজা চকু ম‍ই বিচৰা না‍ই


এমুঠি সপোন নাঙলৰ মুঠিত
ফুলি উঠা সপোনবোৰেইতো আঁকে ৰামধেনু
গোট মৰা ৰং গলাবলৈ পানীৰ প্ৰেমিক যদিও
ৰামধেনু মচা পানীৰ প্ৰতি আকৰ্ষণ না‍ই
ভিজা দেহাৰে ভিজা চকু ম‍ই বিচৰা না‍ই


উত্তাপৰ প্ৰেমিক ম‍ই
জেকা আশাবোৰ শুকুৱাৰ জোখেৰে ;
ৰামধেনু মচা পানীৰ প্ৰতি আকৰ্ষণ না‍ই
সেই পানী মচিবলৈ উত্তাপৰ প্ৰয়োজন যদিও
দেই যোৱা উত্তাপৰ প্ৰতি হাবিয়াস নাই
ভিজা দেহাৰে ভিজা চকু ম‍ই বিচৰানাই


<|endoftext|>
<|startoftext|>






চম্পাৱতীৰ সপোন (প্রীতিমা চাংমাই নেওগ)


মৃন্ময়ী মই,
দেৱী হোৱাৰ বাসনা
নাছিল কোনোকালে,
কামনাৰ আঘাত
আৰু –
অলংকাৰৰ আতিশয্যত
অচেতন হৈ পৰিছিলোঁ
অনিশ্চয়তাৰ মাজত
পলে পলে
হেৰুৱাইছিলোঁ
মোৰ টঙিঘৰৰ সপোন
নিস্তৰংগ নদীৰ বুকুত যেন
ভাঁহি আছিল
মোৰ উচ্ছল যৌৱন ।


অজগৰৰ দেহাটো
শেতেলিত থৈ
তেওঁ গুছি গৈছিল
ক’ৰবালৈ
ৰম্ভা নে মেনকা
নাজানো কাৰ স্পৰ্শত
শীতল হৈছিল তেওঁৰ শৰীৰ
ফটিকাৰ ৰাগিত
ৰঙীণ হৈছিল
প্ৰতিটো নিশা ।


আৰু মই !
নিতৌ সুখী হোৱাৰ
কচৰৎ কৰিছিলোঁ
বিনিদ্ৰ ৰজনীত
নিৰ্জনতাৰ বুকুত
শুনিছিলোঁ মাথোঁ
নিজৰেই হৃদ-স্পন্দন
হাহাকাৰ কৰিছিলোঁ
ক’ত মোৰ সোণালী ধাননি
হুৰাই দিয়া বতা চৰাই ।


আই,তইয়ো নুবুজিলি
নুসুধিলি –
কিহে কুটকুটাইছিল
মোৰ বুকুত,
কেনেকৈ সুধিবি
তোৰো সেই একেই জীৱন
মৃত নদীৰ দৰে
স্তব্ধ গতিৰ ।


এইবাৰ,
তোৰ চকুৰ পানীৰে
পখালি লৈছোঁ
মোৰ শৰীৰ
আই,ধুমুহায়ো আজি মোক
সাহস যোগায়
মেঘৰ গাজনিয়ে
কঠিন কৰে মোৰ হৃদয় ।
চাচোন চা,
কেতিয়াও হালি নপৰা
এজোপা গছৰ দৰেই
মই শিপা মেলি দিছোঁ
মাটিৰ হৃদয়লৈ –
গভীৰলৈ
আৰু গভীৰলৈ ।


<|endoftext|>
<|startoftext|>




উলটি অহাৰ শেষত দেখিছিলো তোমাক l
ছয়াময়া পোহৰ
(নে আন্ধাৰৰ শোকত ?)
কঁপি আছিল নাঙঠ ডিচেম্বৰ ;
কুঁৱলীৰ গোন্ধত ভাহি থকা
প্ৰেতাত্মাৰ শৰীৰৰ উত্তাপত,
শীত আছিল সিদিনা এটা নষ্ট প্ৰস্তাৱ !!


উলটি অহাৰ শেষত দেখিছিলো তোমাক l
এটা প্ৰাচীন শব্দৰ হাতত ধৰি
তুমি ৰৈ আছিলা তাহানিৰে পৰা
ইন্দ্ৰিয়াতীত ঈপ্সাৰ গুল্ম হৈ;
ৰ’দ হৈ মই সংশ্লেষিত হৈছিলো
তোমাৰ দেহৰ পত্ৰহৰিৎত;
পোহৰৰ দৰে দূৰন্ত তোমাৰ ক্ষমাৰ উৰ্বৰতাত
নুমাইছিল বাঁহতলীয়া বাকৰ ৰাতি !
ছাঁয়াহীন চকুৰ অবিচল বালিচৰত
মই শোহ গৈছিলো দুটোপাল লুণীয়া হৈ
এটা গন্ধৰ্ব কৌতূহলৰ ঊষ্ণতাত !!


উলটি অহাৰ শেষত দেখিছিলো তোমাক l
বিচক্ষণ পাপৰ দেহ কৰ্ষণ কৰি গজাৰ
এটা প্ৰাৰ্থনাৰ বিনম্ৰ আয়োজনত ….


<|endoftext|>
<|startoftext|>


চাইকেল (উচ্চজিৎ কলিতা)
যদি চাইকেলে হ’লহেঁতেন ককা আৰু দেউতাৰ
আৰু মোৰ আৰু বাইদেউৰ,
লগতে ভাইটিৰো
ইফাল সিফাল কৰা
ইতিহাসৰ মাথোঁ একমাত্ৰ বাহন,
সৰল হ’লহেঁতেন মোৰ দেশৰ ভূগোল ।
আইৰ ভাষা মোৰ অতিকে আপোন
এলাগী নহ’লহেঁতেন মোৰ সন্তানৰ বাবে ।
পানী-জাহাজত ভাহি নাহিলহেঁতেন চাহাবী ঢং
আৰু বৰ্ণ-বৈষম্যৰ ৰেণু,
একত্ৰিছ ডিচেম্বৰত
কেক খাই পাহৰি নগ’লোঁহেঁতেন
ৰাস্তাৰ একাষত ভোকত বাগৰি থকা
অথবা দাস্তবিনত ৰেচন বিচাৰি হাহাকাৰ কৰা
অমূল্য বৰুৱাৰ “কুকুৰ”বোৰৰ ক্ষুধাৰ যন্ত্ৰণা ।


চাইকেলৰ হেণ্ডেলৰ প্ৰেমৰ বতাহ
প্ৰতিযোগিতাৰ কয়লাৰ ধোঁৱাৰে ধূসৰ নহয়,
প্ৰেমত সময় থাকিলহেঁতেন
আৰু থাকিলহেঁতেন
যেতিয়াই মন যায়
ব্ৰেক মাৰি ৰৈ যোৱা মৰমৰ আব্দাৰ ।


চাইকেলৰ চকাৰ স্পোকত নালাগে
সভ্যতাৰ এলান্ধু,
পেডেলত নাথাকে
প্ৰকৃতিক ভেদ কৰি আগুৱাই যোৱাৰ
পুঁজিবাদী মোহ ।
চাইকেল সেয়েহে আধুনিক মানুহৰ
সম্প্ৰীতিৰ অসম্পূৰ্ণ ৰূপ ।


যদি চাইকেলে হ’লহেঁতেন
মোৰ আৰু সকলোৰে
ইফাল সিফাল কৰা
ইতিহাসৰ মাথোঁ একমাত্ৰ বাহন,
মানুহৰ আদিম প্ৰেম জীপাল হ’লহেঁতেন
আৰু আমাক আমুৱাব নোৱাৰিলহেঁতেন
আভিজাত্যৰ আৰামে ।
অভাৱী ঈশ্বৰে মন্দিৰ-মছজিদ-গীৰ্জা এৰি
মাটিত পৰিলহেঁতেন হাইঠাৰ দৰে,
আৰু উভতি নগ’লহেঁতেন
পংকিল আলিৰ বুকুত চাইকেলৰ চকাই
এৰি যোৱা কোমল ভিজা চিনবোৰৰ দৰে ।


<|endoftext|>
<|startoftext|>


কাঁচৰ বাকচত শুই (মহান দত্ত)


কাঁচৰ বাকচত শুই
জন্মৰ যেনেকৈ নাথাকে এটা মাত্র দিন
তেনেকৈ নাথাকে মৃত্যুৰো
প্রত্যেক বছৰে মোৰ জন্মদিন হয়
প্রতি মাহে,দিনে,মুহূর্তে
উদ্যাপন কৰোঁ জন্মৰ মুহূর্ত
হাঁহোঁ,গাওঁ,নাচোঁ
হেঁপাহেৰে ফুলাই ৰঙীণ বেলুন
উৰুৱাই দিওঁ আকাশত…
থিক সেইদৰে কেতিয়াবা স্থবিৰ হৈ ৰওঁ
ৰ’-লাগি চাওঁ মোৰ মৃত্যুৰ দৃশ্যৰাজি…
এক স্থবিৰতা;
শুৱাই থবৰ বাবে এটা নিচুকনী গীত
বছৰে বছৰে,মাহে মাহে,প্রতিদিনে
উদ্‌যাপিত হয় মোৰ মৃত্যুৰ মুহূর্ত।
শূন্যতাবোৰ গোট খুৱাই
মৌনতাৰ তৰপ বান্ধি
বিষণ্ণতাৰ মাইক্র’ৱেভত
উমি উমি সিজাওঁ মোৰ মৃত্যুদিনৰ
ডার্ক চকলেট কেক
এটি মাথোঁ নিচুকনী গীতেৰে
কিমান দিনলৈ শুৱাই ৰাখিবা
বাৰে বাৰে জন্ম হয় মোৰ।


<|endoftext|>
<|startoftext|>


যদি চাইকেলে হ’লহেঁতেন
মোৰ আৰু সকলোৰে
ইফাল সিফাল কৰা
ইতিহাসৰ মাথোঁ একমাত্ৰ বাহন,
মানুহৰ আদিম প্ৰেম জীপাল হ’লহেঁতেন
আৰু আমাক আমুৱাব নোৱাৰিলহেঁতেন
আভিজাত্যৰ আৰামে ।
অভাৱী ঈশ্বৰে মন্দিৰ-মছজিদ-গীৰ্জা এৰি
মাটিত পৰিলহেঁতেন হাইঠাৰ দৰে,
আৰু উভতি নগ’লহেঁতেন
পংকিল আলিৰ বুকুত চাইকেলৰ চকাই
এৰি যোৱা কোমল ভিজা চিনবোৰৰ দৰে ।


<|endoftext|>
<|startoftext|>
জেওৰা (নয়নজ্যোতি শইকীয়া)
তাৰ জীর্ণ দেহৰ জটিল বিন্যাসে,
ভ্ৰূক্ষেপহীনতাৰ শপতেৰে আঁকোৱালি লোৱা-
আৰোপিত নিৰপেক্ষতাৰ বুকুৱেদি
কোঁ-কোৱাই বলে সময়ৰ বা ,
পাৰ হয় প্ৰতিক্ৰিয়া পিপাসী জাক জাক সমদল – ৰ’দ,বৰষুণৰ ;
তাৰ দধীছিয় বদান্যতাৰ সুৰুঙাৰে
অবাধ আহ-যাহ সুযোগ-সন্ধানী হাজাৰ স্বাপদৰ ।
নিস্পৃহতাক জোকাবলে’ সেউজীয়াৰ সৰীসৃপ আলিঙ্গন ।
দুয়োপাৰে বাজি ৰয় নেপথ্যীয় তিক্ততা-অবিশ্বাসৰ আৰোহী সুৰ ।
প্ৰতিসৰণৰ নিত্য-নতুন অনিয়মেৰে তাৰ গাৰে পাৰ হৈ
কান্দোনবোৰ হাঁহি হয়,
হাঁহিবোৰ ইতিকিং হয়,
তুমিবোৰ তই হয়,
বিশ্বাসবোৰ অবিশ্বাস হয়,
আৰু মৰমবোৰ…
মৰমবোৰে ঠেকা খোৱাৰ আগেয়ে থমকি ৰয়
ইমান সহজেযে মৰমবোৰ ঘৃণা নহয়,
আৰোপিত নিৰপেক্ষতাৰ শিথিল গাঁঠনিৰে
জেওৰাখন থিয় দি ৰয় ,
সিও নাজানে ,কিমান বহল হ’লে
জলঙাৰে সৰকে হৃদয় ।


<|endoftext|>
<|startoftext|>
আৰু থাকিলহেঁতেন
যেতিয়াই মন যায়
ব্ৰেক মাৰি ৰৈ যোৱা মৰমৰ আব্দাৰ ।


চাইকেলৰ চকাৰ স্পোকত নালাগে
সভ্যতাৰ এলান্ধু,
পেডেলত নাথাকে
প্ৰকৃতিক ভেদ কৰি আগুৱাই যোৱাৰ
পুঁজিবাদী মোহ ।
চাইকেল সেয়েহে আধুনিক মানুহৰ
সম্প্ৰীতিৰ অসম্পূৰ্ণ ৰূপ ।


যদি চাইকেলে হ’লহেঁতেন
মোৰ আৰু সকলোৰে
ইফাল সিফাল কৰা
ইতিহাসৰ মাথোঁ একমাত্ৰ বাহন,
মানুহৰ আদিম প্ৰেম জীপাল হ’লহেঁতেন
আৰু আমাক আমুৱাব নোৱাৰিলহেঁতেন
আভিজাত্যৰ আৰামে ।
অভাৱী ঈশ্বৰে মন্দিৰ-মছজিদ-গীৰ্জা এৰি
মাটিত পৰিলহেঁতেন হাইঠাৰ দৰে,
আৰু উভতি নগ’লহেঁতেন
পংকিল আলিৰ বুকুত চাইকেলৰ চকাই
এৰি যোৱা কোমল ভিজা চিনবোৰৰ দৰে ।


<|endoftext|>
<|startoftext|>






স্বপ্নালী (ৰসানন্দ গগৈ)


বৈ পৰা দীঘল চুলি
কেতিয়াবা মেলা
কেতিয়াবা খোপা
আৰু কেতিয়াবা-
খৰিকাজাঁই গুজি লোৱা
দীঘল বেণী,
মৃদু হাঁহি
আদৰ ভৰা মাত
চাদৰ-মেখেলাই আৱৰা শুৱনি,
সুখ কিম্বা দুখ
সহজে ভগাই ল’ব পৰা
আদৰভৰা মন,
সজাবহি ঘৰখন
যেন আঘোণৰ পথাৰখন… !!


<|endoftext|>
<|startoftext|>


ৰাধাচূড়া জোপাৰ পাতবোৰ
বতাহজাকৰ বা’ লাগি সৰি শেষ হ’ল
বৰষুণজাকে কঢ়িয়াই অনা সেমেকা মাটিৰ গোন্ধত
মোৰ দুখৰ এপিটাফ লিখা ৰ’ল।।


<|endoftext|>
<|startoftext|>


হেঙুল আবেলিত ডুব যোৱা
সুখময় দিনৰ বহুতো নোগোৱা গানৰ গুণগুণনিৰে
কোনে বাৰু সানি থৈ গ’ল মোৰ হৃদয়ত ৰাধাচূড়া ৰং!


<|endoftext|>
<|startoftext|>






সান্নিধ্য (চন্দ্রমা কলিতা )


আন্ধাৰ নমাৰ দুখত ম্রিয়মান আকাশখনক
ধ্রুৱ তৰা এটিয়ে পৰ দিয়ে,
তাইৰ বিষণ্ণ দুৱাৰদলিৰ সিপাৰে যেতিয়া
নিয়ৰ বুটলিবৰ বাবেই সি সাৰে থাকে।


পুৱতিৰ কোলাত ফুল এপাহ ফুলাৰ আনন্দত
বন্ধ কোঠা এটিত বতাহ অকণে হাঁহে,
কুঁৱলিৰ ফাঁকেৰে সৰকি অহা ৰ’দালিৰ উমখিনি যেতিয়া
সি তাইলৈকে সাঁচি ৰাখে।


সৰাপাতবোৰ গচকি
অস্তমিত আবেলিবোৰত সি প্রতিশ্রুতিবোৰ আঁকে,
তাইৰ গালৰ চকুপানীৰ দাগবোৰ
বৰষুণ এজাকে ধুৱাই নিয়ে।


সান্নিধ্যৰ ৰসানুভৱেৰে জীপাল বননি এডৰাত,
সি বাট হেৰুওৱা সেউজীয়াবোৰৰ পোহাৰ মেলে।
তাই আকৌ এবাৰ উলাহত নাচি উঠে,
ঠিক কঁহুৱাবোৰৰ দৰে…।


<|endoftext|>
<|startoftext|>


শীতৰ কুঁৱলিফালি শ্বিলঙৰ পাহাৰেদি
নামি আহিছিল ফিডেল,
মুখ ভৰা দাড়ি, হাতত ঘৰুৱা চিগাৰ
পিন্ধনত চে-গুৱেভাৰাৰ টি চাৰ্ট, টুপি,
ডিঙিত চীনে উপহাৰ দিয়া মেগাপিক্সেল কেমেৰা ;
লক্ষ্য তেওঁৰ পথৰুঘাট….
ইতিহাস পঢ়ি তেওঁৰ ভাল লাগিছিল
২৮ জানুৱাৰী, ১৮৯৪
দৰঙৰ বুকুৰ পথৰুঘাট
ডি চি এণ্ডাৰচনে ইংলেণ্ডৰ ৰাণীৰ সেৱাত বঢ়াইছে কৰ
তহচিলদাৰ ভবানী চৰণ ভট্টাচাৰ্যই কৰিছে ঘামৰ দৰ
হাটৰ দিনাই লাগিছে জুই
মেলত জ্বলিছে ৰাইজ;
নুবুজো ইয়াণ্ডাবু সন্ধি
কি উপনিবেশ অথবা কি শোষণৰ ফন্দী
মোৰ দেশৰ মাটিত কোনে কাঢ়ি নিয়ে
ঘামৰ ফচল, মুখৰ ভাত
জীৱন কিহত বন্দী?
সৌৱা ডাক বঙলাত চাহাব-চিপাহী;
সেউজ পথাৰত কৃষক নামিছে
জ্বলিছে ক্ষোভৰ অগ্নি,
দাৱানল হৈ আগ বাঢ়িছে প্ৰজা
ভয়ত কঁপিছে ৰজা
এচ পি বেৰিংটনৰ হুকুম,
আক্ৰমণ আক্ৰমণ
নিৰ্বিচাৰ লাঠি-চালনা,
ৰাইজৰ হাতৰ শিল বৰষুণ,
প্ৰত্যাক্ৰমণ প্ৰত্যাক্ৰমণ
কৰ পৰানো চোঁ মাৰি ওলালহি
বইঠাপাৰাৰ ফুকুলু শ্বেইখ,
বিয়াহপাৰাৰ থগা বৈদ্য
এচ পিৰ মূৰত সোধালে টাঙোন
চিগিল ডিচিৰ ধৈৰ্যৰ বান্ধোন
হেৰ অসমৰ ডায়াৰ,
ফায়াৰ ফায়াৰ…
সেউজ পথাৰত বল তেজৰ ঢল
এশ চল্লিশজনৰ শৱ-দেহ পৰি ৰল ;
আকাশে বতাহে তেজৰ হলাহল…
স্মৃতিৰ ধূসৰ পাতত
পথৰুঘাট বিলীন হ’ল,
২৫বছৰ পাছৰ জালিৱনাবাগহে
ইতিহাসত জিলিকি ৰল৷
সেই পথৰুঘাটলৈকে ফিডেল অহাৰ কথা
শুনিব বুজিব শত শ্বহীদৰ
আত্ম-ত্যাগৰ গাঁথা,
চুই-চাব হেনো শতিকাযোৰা
কৃষকৰ দৈন্যতা
তাৰেই ভেটিত অনাৰ সপোন
বিপ্লৱী জোঁৱাৰ-ভাটা….
হঠাৎ খবৰ আহিল
পথৰুঘাটলৈ ফিডেল নাহিল,
সৰস্বতী পূজাৰ সুন্দৰীৰ ৰূপত
তেওঁ হ’ল মায়াবিষ্ট,
মাজবাটৰ মহানগৰীত ফিডেল নিৰুদিষ্ট ;
বাৰে বাৰে ফোন ঘূৰাই সুধিছোঁ
দেখিছা তেওঁৰ কাণ্ড,
পাইছেনে কিবা খবৰ
হেল্ল হেল্ল’
গুমশুদা তালাচ কেন্দ্ৰ…..


<|endoftext|>
<|startoftext|>


তোমাৰ হাঁহিত ৰ’দৰ বৰষুণ নামে
সূৰুযে কৈ গ’ল কাঁচিয়লী পুৱাতে,
তোমাৰ মাতে হৃদয়ত
হেজাৰ আকাংক্ষাৰ জোঁৱাৰ তোলে
নিৰৱে কৈ গ’ল কুঁৱলীৰ আকাশে ।
পৃথিৱীৰ প্ৰতিমুঠি সেউজীয়াই ক’ব
তোমাৰ অপেক্ষাত পোহৰ আছে,
সেই পোহৰে উজলাই তোলা
আকাশৰ প্ৰতিটো তৰাই ক’ব
তোমাৰ অপেক্ষাত জীৱন আছে,
সেই জীৱনৰ প্ৰতিটো খোজেই ক’ব
তোমাৰ অপেক্ষাত সময় আছে ।
বয়সৰ সীমাৰেখাৰে অঁকা নাযায় হৃদয়ৰ মানচিত্ৰ
সময়ৰ লেখাত নাথাকে অনুভূতিৰ বুৰঞ্জী,
তোমাৰ আকাশৰ ৰামধেনু বুলি যদি ভাবা
চাইক’ল’জীৰ পুৰণি বহীখন জপাই থ’বা ।


<|endoftext|>
<|startoftext|>


জেৰেঙা
কেনে আছ তই
কেঁচা তেজবোৰ শুকাল নেকি
জেৰেঙা
উচুপি উচুপি জোনটো আহিছিল
এখুজি দুখুজিকৈ
চেঁচা পৰি আহিছিল এটি সোণবৰণীয়া দেহা
মকুতাবোৰ দুবৰিত সৰি পৰিছিল
কঁপি উঠিছিল মাথো ওঁঠযুৰি
চকুত মাথো এটি আশা
পূৰ হ’বনে ?
জেৰেঙা
সেইদিনা নগাপাহাৰত
কঁপিছিল এখনি বুকু
হাহাকাৰ কৰি উঠিছিল
কোনেও দেখা নাছিল,
শুনা নাছিল,বুজা নাছিল…
ক’লা হৈ যোৱা কলিজাৰ বেথা
ঢপলিয়াই আহিছিল
শুনিবলৈ পাব জানো সেই মৌসনা মাতষাৰি ‘বঙহৰদেউ’ বুলি
দেখা পাবনে তেওঁক?
জেৰেঙা ঐ
তই শুনিছনে
বুকত আছিল সীমাহীন ভালপোৱা
এয়ে যে শেষ দেখা দুটি জীৱনৰ
“বঙহৰদেউ তুমি যোৱাগৈ
দেশৰ বাবে দহৰ বাবে”
জেৰেঙা
সোঁৱৰণী পাতখিলা বুটলি থ’বি
ভালে থাকিবি


<|endoftext|>
<|startoftext|>


কোনে জানে !
ৰঙাকৈ গুটি ফুলৰ গামোছা কালৈ বৈচা !
হাতে হাতে জেতুকা, কঁকালত কলহ
বৰ্হমথুৰিৰে বুলাইছা পিটুকলি ওঁঠ ,
বহাগতে উৰি যাম তোমাৰ কাষলৈ জানোচা !
পানী অনা ঘাটত লগ হোৱাৰ সপোন ৰঁচিচা !
ঐ লাহৰি বুকুৰ মৰম কালৈ সাঁচিচা !
বুকুৰে মেথনি টানেকৈ বান্ধিবা,
চেং, কাৱৈ যি পোৱা গোটাবা,
জুহালৰ জুঁইকুৰাত মৰম ঢালি দিবা,
বঙহৰ দেউ আহিব জানি
চেলেং-চুৰীয়া ৰ’দত মেলি দিবা |


<|endoftext|>
<|startoftext|>


তুমি মোৰ আকাশৰ জোন হৈয়ে থাকা
তোমাৰ হৃদয়খন চুই চাবলে
নহয় প্ৰয়োজন মোক, এটি বিশেষ দিনৰ
মন গ’লেই তোমাৰ জোনাকৰ বৰষুণত তিতিম
মন গ’লেই সুবাসিত হ’ম তোমাৰ উশাহৰ সুগন্ধিৰে


কি যে এক ভাললগা সময়
মোৰ শূণ্যতাবোৰ ভৰাই তোলা তোমাৰ সেই
শব্দৰ মুকুতামালা
অনুভূতিৰ স্তৰে স্তৰে বাজি আছে এতিয়াও
তোমাৰ মোৰ হৃদয়ৰ চিৰসেউজ সমলয়


এতিয়াও তোমাৰ বুকুৰ দুখবোৰে
ৰাতি গাৰুত মুখ গুজি কান্দিলে
মোৰ হৃদয়েৰে বিষাদবোৰ নৈ হৈ বয়


তুমি হাঁহিলে মোৰ পদুলিত
সোণাৰুৰ হালধীয়াবোৰে ব্যাকুল হৈ গায়
জীৱ্নৰ গান
সন্ধিয়াবোৰে আঁতৰাই থয় দুখৰ ছেলেং
তোমাৰ সান্নিধ্যত ৰাতিবোৰে উন্মোচন কৰে
মোৰ মনৰ দুৱাৰ
স্বপ্নবোৰ বিভোৰ হয় পূৰ্ণ জোনৰ বৈভৱত
আৰু
পুৱাবোৰে স্মৃতিৰ পিৰালিত বহি গুণ গুণাই থাকে
প্ৰেমৰ এটি গীত ।


<|endoftext|>
<|startoftext|>


ত্যাগ (কথা-কবিতা)


-ৰিদিপ কুমাৰ নাথ


আনোঁ বুলিয়েই আনিব পৰাহেঁতেন খেপিয়াই, পৃথিৱীৰ প্ৰত্যেকখন মুখতেই জ্বলিলহেঁতেন পোহৰ ! থপিয়াব বিচাৰোতেই উজ্বলতা, নপৰিলহেঁতেন সৰি কাৰোবাৰ মুখৰ শেৱালি ! প্ৰিয় হ’ল বুলিয়েইতো সকলোৰে পদুলিত নসৰে শেৱালি ! তোৰ মুখত গুজি তৰা, বিচাৰিলেওতো গাব নোৱাৰিব পাৰে কোনোবাই ফাগুণৰ গান ! কোনেনো নিবিচাৰে হেঁপাহৰ ক’হিনুৰ ? তোৰ মুখত ক’হিনুৰ গুজি সি চোমালিয়াৰ ভাত খায়; এয়াতো নহয় কোনো তেজিমলাৰ কাহিনী !


“তেজিমলা এতিয়া বহু দূৰ”, কোনোবাই কৈছিল । আইতা নাছিল সেয়া । যান্ত্ৰিকতাৰ পৃথিৱীত কক্‌বকাব নিবিচৰা আইতা এতিয়া বহু দূৰ । অশান্তিৰ পৰিসীমাৰ বাহিৰত উৰি চাবলৈ জগা হেঁপাহবোৰে বাধ্য কৰায় কেতিয়াবা কথা পাতিবলৈ আইতাৰ স’তে । এইবোৰ জোনাক নিশাৰ কথা নে জোনাক বিচৰা নিশাৰ কথা ? অপ্ৰাসঙ্গিক । জোনৰ ওচৰত থাকিলেই কাৰোবাৰ দেহত জোনাক গলিব বুলিতো ন দি ক’ব নোৱাৰে আপুনি, যিদৰে সৰি পৰাৰ আগতে ন দি ক’ব পৰা নোৱাৰে শেৱালিজোপাই, অদূৰতম ভৱিষ্যতৰ সেয়া কোনপাহ তলসৰা শেৱালি ।


বোৱাৰী চোতালত নিয়ৰবোৰে হেনো কৈছিল, “কাৰোবাৰ হাতত মালা গুজি সুখী নহয় তলসৰা শেৱালী । কিন্তু সুখী হৈ দুখী কৰাৰ হেঁপাহত ভীস্ম প্ৰতিজ্ঞা কৰা হ’লে দুৱৰিৰ ঠাইত গজিলহেঁতেন হয়তো কেইটামান শুকান উল্কাপিণ্ড ! সেই বাবেই জীয়াই আছে পৃথিৱী ।”


কি নাম সেই প্ৰতিজ্ঞাৰ ? আইতাই দিয়া নাছিল সেই নাম, ত্যাগ তাৰ বিপৰীত নাম ।


<|endoftext|>
<|startoftext|>


তোমাক ভাল পাওঁ বাবেই
কঢ়িয়াই ফুৰিছোঁ
এটা এলকহলিক এনলাৰ্জড লিভাৰ,
তোমাৰ স্মৃতি মচাৰ চেষ্টাত খোৱা
প্ৰতি টোপাল ফটিকাৰ পৰিনাম
এটা এলকহ’লিক এনলাৰ্জড লিভাৰ|


তোমাক ভাল পাওঁ বাবেই
কঢ়িয়াই ফুৰিছোঁ
এটা চাৰিবছৰীয়া এদিক্টেদ প্ৰেমৰ ফিভাৰ,
তোমাৰ সৈতে কটোৱা
প্ৰতিটো ক্ষণৰ ডেঞ্জাৰাছ পৰিনাম
এটা চাৰিবছৰীয়া এদিক্টেদ প্ৰেমৰ ফিভাৰ|


তোমাক ভাল পাওঁ বাবেই
কঢ়িয়াই ফুৰিছোঁ নিজৰ মাজত
এটা তোমাৰ নামত পাগল ডেদিকেটেদ লাভাৰ,
প্ৰতিটো সন্ধিয়াই বিষময় স্মৃতিৰে হয় মাতাল
এটা তোমাৰ নামত পাগল ডেদিকেটেদ লাভাৰ|


তোমাক ভাল পাওঁ বাবেই
কঢ়িয়াই ফুৰিছোঁ
এটা এলকহলিক এনলাৰ্জড লিভাৰ,
তোমাৰ স্মৃতি মচাৰ চেষ্টাত খোৱা
প্ৰতি টোপাল ফটিকাৰ পৰিনাম
এটা এলকহ’লিক এনলাৰ্জড লিভাৰ|


<|endoftext|>
<|startoftext|>


মাতাল ৰাতিবোৰ,
শব্দৰ বুজনি নঙঠা টোকাবহী,
হেৰুৱা প্রেমিকাক বিচাৰি।


প্রেমিক কবিৰ বুকুত
শব্দই উচুপে ৰাতি ৰাতি
বন্দী নকৰিবা নঙঠা টোকাবহীত।


<|endoftext|>
<|startoftext|>


শীতৰ আবেলি
বেলিয়ে চুমিলে কুঁহিপাত
পশ্চিমত কণীৰ কুহুম
হেমন্তৰ হাইকু


<|endoftext|>
<|startoftext|>


সৰাপাতৰ পদুলিয়েদি
গৰখীয়াই উকিয়াই যায় গধুলি
কাঁচিজোনৰ মিচিকনি
গ্ৰীষ্মৰ হাইকু


<|endoftext|>
<|startoftext|>


জেঠৰ ভৰ দুপৰীয়া
জিৰ্ জিৰ্ বতাহে কঁপাই বাঁহৰ পাত
পথাৰত বোকাৰ গোন্ধ
গ্ৰীষ্মৰ হাইকু


<|endoftext|>
<|startoftext|>


বতাহচাতি শুই আছিল
গৰখীয়াৰ সৈতে আঁহতৰ ছাঁয়াত
নিৰ্মম বেলিৰ প্ৰহাৰ
বাৰিষাৰ হাইকু


<|endoftext|>
<|startoftext|>


পলসৰ কেঁচা গোন্ধ
নগা পাহাৰৰ জেং বোকা
জাঁজি নৈৰ বুকুত
শৰতৰ হাইকু


<|endoftext|>
<|startoftext|>


শেৱালি ফুল সৰিল
হীৰাখচিত দুবৰিৰ দলিচাই
স্বাগতম জনাই পুৱাক
বসন্তৰ হাইকু


<|endoftext|>
<|startoftext|>


নাহৰ ফুলৰ সুবাসত
স্নান কৰি বিহ্বলা সেউজ ধৰিত্ৰী
মৌ মাখিবোৰ বিতত
বাৰিষাৰ হাইকু


<|endoftext|>
<|startoftext|>


গৰুৰ নেগুৰত ধৰি
কনপিতৌৱে মৈত উঠি কিৰিলিয়াই
পুঠি মাছ উপঙে বোকাত


<|endoftext|>
<|startoftext|>


নীলা কাগজৰ ওপৰত
লঠঙা গছবোৰে আঁক বাঁক কৰে
শীতৰ প্ৰগলভ আকাশ


<|endoftext|>
<|startoftext|>


মচমচীয়া সৰাপাতে
শিলচতাৰ ওপৰত পাতে শয্যা
মাঘৰ এটা গধুলী


<|endoftext|>
<|startoftext|>


ধুঁৱলীময় শীতৰ সন্ধ্যা
আভৰনহীন প্ৰেমিকৰ মেল
চেগুণ গছৰ হাবি


<|endoftext|>
<|startoftext|>


শৰতৰ নীলা আকাশ
শুকুলা ভেড়াজাক দৌৰি যায়
জোনবাইক চুই চায়


<|endoftext|>
<|startoftext|>


কিন্ কিনিয়া বৰষুণ
সৰু সৰু ৰঙা নীলা আকাশ
কণ মইনাহঁতৰ ওপৰত


<|endoftext|>
<|startoftext|>


জুই জ্বলিছে
লঠঙা সোনাৰুৰ ডালত
হালধীয়া পদুলি


<|endoftext|>
<|startoftext|>


গছৰ ডালৰ পৰা
গলি গলি সৰি পৰে ক’লাবোৰ
পূৰ্ণিমাৰ জোনে মিচিকিয়াই


<|endoftext|>
<|startoftext|>


জুৰিয়ে চিকমিকাই
মুখত এমোকোৰা জোনৰ পোহৰ
দাপোণত নাৰ্চিচাছ


<|endoftext|>
<|startoftext|>


শীতৰ পুৱাৰ বেলি
কুঁৱলীত ওলমি থকা ৰঙা বেলুন
মানস পটৰ প্ৰেয়সী


<|endoftext|>
<|startoftext|>


মৃদু বতাহত চঞ্চল
কুঁৱলীবোৰে ফুচফুচাই গছৰ পাতত
নদীত বিগলিত দলং


<|endoftext|>
<|startoftext|>


ফাগুণৰ ৰ’দালিয়ে
উকা কোঠাত সেপিয়াই চালে
দুৱাৰত খেৰৰ ছাঁয়া


<|endoftext|>
<|startoftext|>


শীতৰ প্ৰগলভ ঠান্ডা
লঠঙা গছবোৰে হাত প্ৰসাৰে
হেঙুলীয়া গৰম আকাশলৈ


<|endoftext|>
<|startoftext|>


বেলিটো লুকাই আছে
ডাৱৰে আবৰা তোমাৰ দুচকুত
ক’লা গোমে ফুচফুচাই


<|endoftext|>
<|startoftext|>


মম গলা ৰাত্ৰি
মায়াময় আন্ধাৰে দলং সাজে
তোমাৰ মোৰ কলং নৈত


<|endoftext|>
<|startoftext|>


কফিৰ কাপত লহৰ তুলি
খিলখিলাই হঁহা তোমাৰ গাল
এমোকোৰা বাৰ্গাৰ


<|endoftext|>
<|startoftext|>


হাইকু ১


কুৱলীৰ আৱৰণ ফালি
পুৱাৰ বেলিয়ে মিচিকিয়াই
সিক্ত দুৱৰিয়ে প্ৰাণ পায়


<|endoftext|>
<|startoftext|>


পাহৰি যোৱা দিন ৰাতিবোৰৰ স’তে
হেৰাই গ’ল বহু কথা –
দুখৰ ৰাতিৰ শীতল জোন
আৰু সুখৰ সন্ধ্যাৰ বহু কবিতা
কলিজাত লাগিছেহি অচিনাকি ঘাঁ
হেৰাই গৈছে ৰ’দৰ শিহৰণ তেজৰপৰা ।
লুকাই পৰিছে প্ৰাৰ্থনা সংগীতৰ সকলো সুৰ…
এইমাত্ৰ যদি আৰম্ভ কৰি দিও ওভটনি যাত্ৰা :
পামনে ঘূৰাই সোণাৰু হালধীয়া এটি আবেলি
পামনে ঘূৰাই নিয়ৰ আৰু বকুল ফুলৰ শোভাযাত্ৰাৰে ভৰুণ এটি পুৱা
পামনে ঘূৰাই শীতৰ জুহালৰ দৰে উমাল
হৃদয়ৰ এপলক সান্নিধ্য…
অচিনাকি পথেৰে লক্ষ্যস্থান বিচাৰি ফুৰোঁতে আমিবোৰ
কিদৰে ইমান ক্ষুদ্ৰ হৈ পৰো সময়ৰ ছাঁত !!
কিদৰে হেৰাই যায় বুকুৰপৰা শইচৰ দৰে সেউজীয়া !!


<|endoftext|>
<|startoftext|>


পলৰীয়া ৰাতি… পলৰীয়া টোপনি…
বতাহৰ অৰ্কেষ্ট্ৰাত উটি যায়
অৰুণাচলৰ কোনোবা গাঁৱত…
মই যোৱা দুবছৰে পলাতক ।
মূৰত বন্দুক থৈ
সিহঁতে লৈ গৈছিল
মোৰ মৰমৰ বাইকখন ।
তাৰপিছতে,
পাঁচলাখ টকা,
অপহৰণ,
আৰু এটা নিৰ্ব্বাপিত জীৱনৰ পটভূমিত
এই পলাতক জীৱন !
আজিও নহ’ল মোৰ অগ্ৰিম জামিন !!
কিয়বা নহ’ল !!!
খবৰ কাগজতহে পঢ়িছিলো…
মোৰ বাইকত হেনো হাঁথিয়াৰ পাইছিল…
মই নহয়.. মই নহয়…
হাঁথিয়াৰ থৈ যোৱা সেই ল’ৰাটো ।
শীতৰ ৰাতি এচমকা বৰফ গলে
আইৰ বুকুৰ উম মনত পৰিলে ।
মোৰ কমলাৰ বাগিচাখন..
আৰু দেউতাৰ দুহালিচা ধান…
আইনৰ পৰিধি আৰু পথচ্যুত ভাগ্যত থানবান….।
প্ৰহৰে প্ৰহৰে আইৰ উচুপনি..
পলৰীয়া ৰাতি.. পলৰীয়া টোপনি..


<|endoftext|>
<|startoftext|>


এটি সপোনৰ সমাধিত
ধুমুহা আনে কোনে—-
এখন আকাশে!


এটি কবিতাৰ সমাধিত
কান্দে কোনে—-
অনামী অনুৰাগে!!


এখন হৃদয়ৰ সমাধিত
উচুপে কোনে—-
তোমাৰ মৰমে
আৰু
কৃষ্ণচূড়াৰ আল্পনা অঁকা বাটত
গধূলিগোপাল ফুলে!!!


<|endoftext|>
<|startoftext|>


অলক্ষিতে বৈ আছে নয়নৰ চকুলো মোৰ
হাজাৰ বাৰ বিচাৰিও নাপাওঁ কিয়
মৰমৰ মাত এষাৰ কন্দৰ্প তোৰ;
ভাৱি আছো যাওঁ বুলি
অশাশ্বত কনকাচললৈ
লগত সষ্টম অষ্টাঙ্গ লৈ,
উভতি আহিম অনতি পলমে
অশোক, অশ্ৰু সকলো এৰি থৈ ।
তেতিয়াও কৰিবি নেকি
উপালন্ত মোক ??
তথাপিও উপায় নাই ।
ঘনে ঘনে বাঢ়ি গৈছে একাত্মা মোৰ ।
পেলাও বুলিলেও সম্বন্ধৰ শিথিলতাৰ
হয়তোবা নপৰিব ওৰ ।
চৌপাশে বৈ গ‘ল ফাকুৱাৰ ৰঙ
আৰু মদিৰাৰ নল ;
কোনোবা কোঠাৰ ভিতৰত আছিল
প্ৰেমত মত্ত প্ৰেমিক যুগল ।
কিয় বাৰু হেৰাইছে মোৰ
শান্তিৰ সপোন বোৰ ;
বিচাৰি নাপাওঁচোন
উপজীব্যৰ উত্তৰ ।
দিবানে এবাৰ সু-সমিধান
উন্মুক্ত মনক মোৰ,
কাৰণ—
তুমি মোৰ কন্দৰ্প মৰমৰ ।।




<|endoftext|>
<|startoftext|>


মোৰ কেমেৰাৰ লেন্সত তুমি আধুনিকা
কিমান মেগাপিক্সেল কেমেৰাৰে ধুনীয়া হ’ব তোমাৰ হৃদয় ?
লেন্সত মোৰ অনিশ্চয়তাৰ পৰশ
প্ৰতিটো ক্লিকতেই লাগি ৰয় সেউজ সন্ধানী প্ৰত্যাশা
অৰণ্য হৈ চোৱানা এবাৰ
উচ্চতম কিমান সেউজীয়াৰ পৰশেৰে ভেদিব পাৰি উগ্ৰতাৰ প্ৰলেপ ?
ফোটোত তোমাৰ লাগি ৰয় পাৰ্লাৰ পাৰ্লাৰ গোন্ধ
বিচাৰিলে দিব পাৰোঁ মেঘালী ঘ্ৰাণ
সৌন্দৰ্য্যতাৰ বিলাতী পানীৰে নিদিবাচোন জ্বলিবলৈ এলবামবোৰ
নীলাভৰ গভীৰতাত থুপাই থোৱা সেয়া হৃদয় নামৰ এলবাম
চাইছানে মচি কেতিয়াবা উগ্ৰ ফোটোৰ ৰংবোৰ ?
ৰংবোৰেও ক’ব, আমাৰ আশা সেউজীয়াৰ ভাষা
কঠিয়া হৈ চাবাছোন কেতিয়াবা
কিমান আঁতৰৰ ফ’কাছে পোহৰাই তুলিব তোমাৰ বুকুৰ সেউজীয়া ?
কঠিয়া হৈ চোৱানা এবাৰ
বতাহ হৈ মই চুব বিচাৰোঁ


<|endoftext|>
<|startoftext|>


ৰঙীন চল্যুউচনৰ আশাত ৰৈ ৰৈ
বাৰে পতি ভাঙি যায় মোৰ টাইট্ৰেছনৰ ঠুনুকা কলম
না প্ৰশমন, না ৰঙীন চল্যুউচন
মাথো বিস্ফোৰণ
শব্দৰ বিকট বিদ্ৰোহ


<|endoftext|>
<|startoftext|>


সাধনাৰ কঁঠীয়াতলীত
যেনিয়ে তেনিয়ে
চিটিকি পৰে আশা
চিটিকি পৰে সেউজীয়া সপোন
আৰু বহুতৰ চিৰাচিৰহোৱা হৃদয়বোৰ
পঁচা কলিজাৰ পৰা ওলোৱা হাইদ্ৰ’জেন চালফাইদৰ দুৰ্গন্ধ আৰু
একুৱা ৰেজিয়াৰ কদৰ্য্যতাৰ মাজত পৰি ৰয় কংকালশাৰ সপোনৰ ফচল
হাতে-মুখে চিটিকি পৰা নাইট্ৰিক এচিদৰ ক’লা ক’লা দাগ ৷
হয়টো মোৰেই ভাগ্য ভাল আছিল
কাৰণ ই চায়েনায়ডৰ কোনো আত্মঘাটী ৰিয়েকচন নাচিল ৷
তথাপিও আজিকালি পৰীক্ষাগাৰত সোমালেই মোৰ ভয় লাগে
মোৰ নিচিনা খেতিয়কবোৰৰৰ সেউজীয়া সপোনবোৰৰ অপমৃত্যুলৈ মই ভয় কৰো ,
কিজানিবা আত্মঘাটী চায়েনাইদ লৈ মোৰ ধমনীৰ তেজতেই
স্বাচন্দ্যৰে ঘূৰি ফুৰিছে আমাৰ সেউজীয়া সপোনক হত্যা কৰিব খোজা
এদল কুলাংগাৰ বহুৰূপী মৌল !
আজিকালি পৰীক্ষাগাৰত সোমাই মই বাৰেপতি থমকি ৰও–
মই কদাপি মৃত্যুলৈ ভয় নকৰো ,
কিন্তু এটা লহপহীয়া সেউজীয়া সপোনৰ অপমৃত্যুলৈ মই খুউব ভয় কৰো  !


<|endoftext|>
<|startoftext|>


হাঁহি কান্দোনৰ স্থল মনিবই নোৱাৰো
কাৰণ তোমাক বুজিবই নোৱাৰো
কি ক্ষেত্ৰত হাঁহিবা নাইবা কান্দিবা
আজি প্ৰৰ্য্যন্ত মহিমাই নুবোজিলো
মহান মহান দাৰ্শনিক তত্ব মতে
মানুহৰ হাঁহি কান্দোনেইতো জীৱন
অনৰ্থক কথাত হাঁহি কান্দোন কিয়
বহুবাৰ বুজাই নিৰুপাই হৈ ভাগৰি
সিদ্ধান্ত ললো অনৰ্থক মুল্যৱান সময়
ভাগিনি জনীৰ লগত ব্যয় কৰিলো।।।।


<|endoftext|>
<|startoftext|>


তুমি হালধীয়া পিন্ধি
ফুৰিবলৈ যাওঁতে,
এজাক মলয়া হৈ
পিছে পিছে দৌৰি গৈছিলোঁ
বহুদুৰ


তুমি নেদেখাৰ
ভাও জুৰিব খুজিছিলা,
দুচকুত সানি দিছিলা
নিলাজ কিছু চাৱনি !


আকাশখন বৰকৈ ৰাউচি জুৰিছিল,
তুমি আকাশখনলৈ এবাৰো
নোচোৱাৰ দুখত !


তুমিতো নাজানা,
তুমি এবাৰ নাচালে যে
আকাশখনে
নীলাবোৰ সামৰি লৈ
কান্দি থাকে গোটেই ৰাতি…..


<|endoftext|>
<|startoftext|>


অ’ বান্ধৈ অ’
শেষ তোৰ সীমনা
নাই তোৰ ভাৰসা….,
অ’ বান্ধৈ
নদীয়ে খেদিলে তোক|
তোৰ নাই যে
আপোন পৰ…
অ’ বান্ধৈ
তোৰ নাই যে
আপোন পৰ
নদীয়ে খেদিলে তোক|


<|endoftext|>
<|startoftext|>


অ’ বান্ধৈ অ’
পিতেৰে এৰিলে
আশ্ৰমত ৰাখিলে
অ’ বান্ধৈ
পুতেৰে খেদিলে তোক|
তোৰ নাই যে
আপোন পৰ…
অ’ বান্ধৈ
তোৰ নাই যে
আপোন পৰ…
পিতেৰে খেদিলে তোক|


<|endoftext|>
<|startoftext|>


অ’ বান্ধৈ অ’
নিয়মে নমনা
বয়সে নবন্ধা
অ’ বান্ধৈ
মৰমে খেদিছে তোক|
তোৰ নাই যে
আপোন পৰ..
অ’ বান্ধৈ
তোৰ নাই যে
আপোন পৰ….
মৰমে খেদিছে তোক|


<|endoftext|>
<|startoftext|>


অ’ বান্ধৈ অ’
শেষ তোৰ সীমনা
নাই তোৰ ভাৰসা,
নদীয়ে খেদিলে তোক|
অ’ বান্ধৈ
তোৰ নাই যে
আপোন পৰ
নদীয়ে খেদিলে তোক
নদীয়ে খেদিলে তোক|


<|endoftext|>
<|startoftext|>


এসময়ত এটা পাখি লগা হাতী
নামি আহিল ধৰালৈ আকাশেদি উৰি।
খেনোৱে ক’লে কোনো অৱতাৰ সেয়া
খেনোৱে সোধে সেয়া কাৰ চোৰাংচোৱা।


এখন আছিল হাবি। হাবিখনত হাতী এজাক।
ক’ত পায় খোৱা বস্তু তাকে কৰে চলাথ।
পাখি লগা হাতীয়ে সোধে খেলিবানে এপাক?
জাঙুৰ খালে দলপতি যি নিজকে ভাবে চালাক।


“তুমি আমাৰ দলৰ নোহোৱা, তোমাৰ আছে পাখি”।
দলপতিয়ে খেদাই দিয়াত অকলশৰীয়া হ’ল হাতী।
অনাই বনাই ফুৰিলে হাতী ক’লৈ যাওঁ কি কৰোঁ কৰি
উৰণীয়া হাঁহ দেখি হাতীয়ে ভাবে যাওঁ নেকি উৰি!


হাঁহে ক’লে হাঁহি হাঁহি কি যে কথা কোৱা,
আমাৰ স’তে উৰিবলৈ তুমি চৰাই তো নোহোৱা।


হাতীৰ মনত দুখ। দুখত ফাটে বুক।
হাবি এৰি বুলিলে বাট। পৰুৱা এটা আছিলে তাত।
পৰুৱাই সুধিলে কিহৰ ইমান দুখ?
পাই দুখত এষাৰি মাত, হাতীয়ে বঢ়ালে বন্ধুত্বৰ হাত।


পৰুৱাটো ইমানেই সৰু, সি হাতীৰ শুৰডালহে দেখে
দেখি হাতীটোকে লেতুসেতু কিবা বস্তু এটা বুলি ভাবে।
ভাবি হাতীক সাপবোৰৰ ওচৰলৈ যাবলৈ ক’লে।
ক’লত হাতী উধাতু খাই সাপবোৰৰ ওচৰ গৈ পালে।


সাপৰ ৰজাই আগবাঢ়ি ক’লে “হে’ৰা উঠালা হাঁহি,
তুমিতো নোহোৱা আমাৰ মাজৰ এজন। কেনেকৈ খেলিবা আহি?”
তোমাক দেখোন ওলোটাই থোৱা বাতি এটাৰ দৰেহে দেখি।
কাছৰ ওচৰলৈ নোযোৱা কিয়, তোমাৰ দেখোন কাছটোৰ দৰে পিঠি।


যাওঁ নেযাওঁ কৰি পাখিলগা হাতী আগবাঢ়িল কাছবোৰৰ ফালে।
কাছৰ কাষলৈ গ’ল হয়, কাছবোৰেও কিন্তু একেটা কথাকেই ক’লে,
“তুমি আমাৰ মাজৰ এজন নোহোৱা। আমাৰ মাজত তোমাৰ স্থান নাই”।
কাকেনো দুষিবা? হাতীটো অকলশৰীয়া হৈয়ে ৰ’ল- তেনেকৈয়ে দুনাই।


পাখিলগা হাতীটোৱে ভাবিলে, এইবেলি উৰি গুছি যোৱাটোৱেই ভাল।
এইডোখৰ ঠাই মোৰ ঠাই নহয়। ইয়াত মোৰ এধানি স্থানৰ আকাল।
হাতীটো উৰিবলৈ ধৰিলে। নজনাকৈয়ে গন্তব্য স্থানেইবা ক’ত।
বিচাৰি এটুকুৰা নিজা ঠাই, বিচাৰি নিলগাই নপঠোৱা কিছু লগ।


অচিৰেই সেইখন হাবি আগুৰিলে বনজুয়ে।
হাতী, পৰুৱা, কাছ, সাপ – সকলোবোৰে
ত্রাহি মধুসূদন বুলি পাৰিলে আটাহ।
জুয়ে পুৰি কৰিলে সর্বত্র ত্রাস।


হতাশা আৰু দুর্যোগৰ কালত পৰুৱাটোৱে ক’লে,
“আমাক পাখি থকা কোনোবা এজন লাগে
যিয়ে আমাক জিয়াই থকাৰ পথ দেখুৱাব পাৰে”।
এৰা, সকলোৱে এজনৰ কথাই মনত পেলালে।


অন্যহাতে আকাশেদি উৰি গৈ থাকোতে সেই
পাখিলগা হাতীটোৱে দেখে বনত লাগিছে জুই।
“এয়াই সময় যাৰ বাবে জন্ম মোৰ। এতিয়া সময় হ’ল”।
হাতীটোৱে বুজিলে “মোৰ কি কৰা উচিত এইবাৰ বুজি উঠিবৰ হ’ল”।


পাখিলগা হাতীয়ে জোৰেৰে কোবাবলৈ ল’লে ডেউকা মেলি,
বতাহ কঁপাই। তুমুল ধূলি আৰু বতাহৰ ধুমুহা তুলি।
তুমুল বতাহত জুই নুমাল। হাবিৰ জুই নুমাই শান্ত হ’ল।
ৰক্ষা পৰিল জীৱ জড় সকলো। দুর্যোগৰ অন্ত হ’ল।
 
প্রচণ্ড জোৰে ডেউকা কোবাই কোবাই ভাগৰি পৰিল পাখিলগা হাতী।
সি বাগৰি পৰিল। পাখিলগা হাতীয়ে সাবটি ল’লে মাটি।
তাৰ নিজৰ গাতে লাগিল শেষ কুৰা জুই। সি তেনেকৈয়ে মৰিল।
হাবিবাসী সকল কোনোমতে বাচিল। হাবিখন দুনাই সজীৱ হৈ উঠিল।


আজি সকলো সুখী। সকলো আছে হাঁহি মাতি।
আগৰ দৰেই চলি আছে অৰণ্যৰ দিন অৰণ্যৰ ৰাতি।
কোনেও আৰু আজি মনলৈ নানে সেই কথাটি
কেনেকৈ আমাৰ বাবেই জাহ গ’ল পাখিলগা হাতী।।


<|endoftext|>
<|startoftext|>
 
মনালিছা,
হাতৰ মুঠিত আৰু কিমান দিনলৈ লুকুৱাবি
অব্যক্ত আশাৰ মধুৰ ব্যঞ্জনা?
পিৰালিত যেতিয়া ফুলি উঠে
প্রার্থনাৰ গধূলিগোপাল
তই হিয়াৰ দুৱাৰ কিয় জপাই থৱ?
খিৰিকি মুখত ৰৈ থাকে সন্মোহনী ফাগুন
চকুত তোৰ ছবি
বুকুত তোৰ সপোন।
তই মূৰ তুলি কেতিয়াবা ক’বিনে
পোহৰলৈ ইমান অভিমান কিয়?


বৰষুণজাকত তিতাৰ হেপাঁহ তই ক’ত লুকুৱালি
মনালিছা?
সেই যে সেউজে আঁচল পতা এটা বাট
খোজবোৰ কিয় পিছুৱাই আন,
মনালিছা?


চকুত তোৰ নীলা অপেক্ষা
ওঁঠত মৌন অভিলাসা
কোনদিনা মুকলি হ’ব
পদুমপাতত উপঙা মনৰ গোপন গধুৰ বেথা?


<|endoftext|>
<|startoftext|>


বালিত ঠুট গুজি মৰা শামুক বিচাৰি ফুৰা
বালিমাহীজনীক পাকলগা সন্ধিয়াটোৱে কি ক’লে
কি ক’লে কপি-কপি থৰ হ’ব নোখোজা বুকুখনক
ডবাৰ মাতটোৱে ভুকুৱাই ভুকুৱাই


কি সপোন দেখিলে বুঢ়া আহতৰ তলত
পৰি থকা শ-টোৰ মেলা চকুৱে
ৰৈ গ’ল নৈ-সোতে কটা পানীৰ কলৰৱ
 
কি খবৰটো লৈ আহিল নভবা দিনবোৰে
মোৰ কাঁচোনমতি গাওখনলৈ
ৰ’ লাগি চালেনে ন-জোনে কপি থকা পানীত মুখ
মুঠি মুঠি জোনাকীয়ে পোহৰ কৰিলেনে
আইতাৰ সাধু শুনা চোতাল


কি উৰি গ’ল বাহনিডৰাৰপৰা
বতাহ কোবাই কোবাই


এই যে
এন্ধাৰ জয়ালতাত স্বপ্নহাৰা কলিজাৰ এফাল ছিঙি নিলে
হুদুজনীৰ নিও-নিও মাতে


<|endoftext|>
<|startoftext|>


গল্প-গুজৱ কৰি আৰু একো লাভ নাই 
তাতকৈ আহা শৰাইঘাটতে ৰৈ থাকো চৰাই দুটি হৈ 
থপিয়াই নাখাওঁ আমি ৰূপোৱালী মাছ
চেলেকি চাম বাৰু পানীৰ সোৱাদ 
মানুহে ক’ব শৰাই নহয় এয়া চৰাইৰহে ঘাট
শৰাইঘাট।
ওহোঁ!
চৰাইঘাট।


<|endoftext|>
<|startoftext|>


মদাৰ ফুলৰ হৃদয় জ্বলি জ্বলি
আকাশ ৰাঙলী হ’ল
তথাপিও কিয় বাৰু উদাস ফাগুন
মৌন হৈয়ে ৰ’ল


<|endoftext|>
<|startoftext|>


পছোৱাজাক আলাপত বিভোৰ
দীপকৰ উচ্চগ্ৰামী তানত
মদাৰ হৈ জ্বলিছ এতিয়া
আকাশত ফাগুন


<|endoftext|>
<|startoftext|>


মানুহ নামাটোৰ সিহঁত উপলুঙা,
ভাষা চকু, কাণ আৰু দুঠেঙীয়া –
এয়াই যদি মানুহৰ সংজ্ঞা,
জীয়াই থকাতোৱেই যদি জীৱনৰ একমাত্ৰ চিন্তা,
তেন্তে সিহঁতো মানুহ,
সিহঁতো সভ্য…..
ফুটপাথৰ কোণত, বাছ নোৰোৱা বাছষ্টেণ্ডৰ চুকত থাকে
সিহঁতৰ সভ্যতাৰ লাম-লাকটুৰ বেহা,
আধুনিকতাৰ উন্মত্ত ঘোঁৰাই উৰুৱা ধূলিত
সদায় একাকাৰ হয় সিহতৰ ভোকৰ ধোৱা;
চেঙেলীয়া মহানগৰীৰ গাভৰু কোলাহলত
সহজেই হেৰাই যায়
সিহঁতৰ মুখৰ বুভুক্ষু কবিতাৰ স্বৰলিপি,
জোনাকত সিহতেও উজাগৰে থাকিব জানে,
জোনৰ বাবে সিহতেও কবিতা লিখাৰ হাবিয়াস কৰে-
“আস; জোনটো যদি ৰুটি হলহেতেন…”


হিন্দু, মুছলমান বা খ্ৰীষ্টান -?
একো নহয় সিহঁত-কেৱল ভিক্ষাৰী,
ঈশ্বৰৰ প্ৰতিখন দুৱাৰমুখতে আৰম্ভ হয় সদায়
সিহঁতৰ শেষ হব নজনা শাৰী,
তথাপি
এসাজ পেট ভৰ্তি খানা
সিহঁতৰ বাবে এক আদিম সাধুকথা ;
মহানগৰৰ প্ৰতিটো অলি-গলি, বাইলেনত,
কলেজ গে’টৰ সমুখত
সিহঁতে খেপিয়াই ফুৰে কেৱল
জীয়াই থকাৰ কিছু খুচুৰা প্ৰেৰণা
জন্ম সিহঁতৰ বাবে মাত্ৰ
কামনাৰ লাজহীন প্ৰকাশ ,
ফুটপাথৰ ৰাতিৰ যৌৱনৰ এক গোপন বিশ্বাস !
আৰু মৃত্যু-?
মৃত্যু সিহঁতৰ কাৰণে কোনো শিল্প নহ্য়
চকুলোৰ শৃংখলিত খোজৰ বিশ্বজনীন শব্দও নহ্য়;
মৃত্যুটো সিহঁতৰ বাবে এক চূড়ান্ত অশিল্প,
আকৰ্ষণীয় অভিনৱত্বৰ এক প্ৰাত্যহিক মৈথুন মুদ্ৰা
আৰু মিউনিচিপেলটিৰ গাড়ীৰ
অনিচ্ছাকৃত আগ্ৰহৰ বাধ্যবাধকতা !


চেৰেলা কুকুৰৰ লগত একেলগে
টোপনিৰ খেতি কৰি
সিহঁতেও স্থান পায় কবনোৱাৰাকৈয়ে
কোনোবা বাতৰি কাকতৰ চুকত;
সভ্যতাৰ এৰেহা বুটলি
সিহঁত জীয়াই থকাৰ বাবে জী থাকে
নিতান্তই মানুহ হোৱাৰ দুখত;
কিন্তু সিহঁততো মানুহ নহয় !!
বীৰ্যহীন সভ্যতাৰ ডাষ্টবিনত
বিবেক আৰু ঈশ্বৰ বিচাৰি ,
সিহঁত কেৱল ভিক্ষাৰী
অ সিহঁত কেৱল ভিক্ষাৰী….!!


<|endoftext|>
<|startoftext|>


এখন হাতৰ মুঠিত আনখন হাত
আঙুলিৰ ফাঁকে ফাঁকে খাজ খাই পৰে আঙুলি
বিশ্বাস
স্বস্তি
নিৰাপত্তাৰ আৱৰণৰ ভাঁজে ভাঁজে
এমুঠি প্রতিশ্রুতি…


মৌন-মুখৰ প্রতিটো প্রহৰতে
বর্ণময় হৃদয়ৰ ৰামধেনু !


এখন হাতে মেলি দিয়ে মমতাময়ী আঁচল
আনখন হাতে আকোৱালি লয়
প্রতিটো নিৰাভৰণ প্রহৰ…


সময়ে টানি লয় এহতীয়া ওৰণি
সন্ধান— আশ্রয়…
কুৰুকি কুৰুকি কাষ চাপে এখন হাত আনখনৰ


জীৱনৰ খলাবমাতো
দিশহাৰা নদীয়ে
গতি পায় ।
চাকনৈয়া আঁতৰি যায়…


উন্মনা ফাগুনৰ সন্ধিয়া !


জোন গলা ফাগুনৰ নিশাত
এখন হাত শুই পৰে
আনখন হাতৰ মুঠিত
সেউজীয়া হৈ পৰে জোনাক !


এখন হাতৰ শূন্যতাত
আনখন হাতৰ আইতাৰ সাধুৱে
জিৰণি লয়
ভাকুট-কুটাই যায় সপোনবোৰে…


শিশু হৈ পৰে দুখন হাত
বালিভাত ৰান্ধে
বালিঘৰ সাজে
আৰু
তেনেকৈয়ে ঘুমটি যায়…


<|endoftext|>
<|startoftext|>


মই হেৰু‌ৱাইছো মোৰ মাইৰ মাত
মাইৰ খিলখিল হাহিত কঁপিছিল
পদুলিৰ নঙলা
সেই হাঁহিৰ ঢে‌থৌ‌ৱে চুই গৈছিল
টলমল বৰ পুখুৰীৰ পানী
 
মায়ে মাত হেৰু‌ৱা বহুদিন হল
হাবিত মই হেৰু‌ৱাইছিলো ৰঙা ডাকবাকচ
মোৰ হাতত নাছিল যোগাযোগৰ ১২৩৪..
 
সৰুভণীজনীয়ে কৈছিল
চোমনীৰ মুগা বচাবলৈ ধনুত গুণটানি
মায়ে বুঢা আঙ্গুলিত দুখ পাইছিল..
সেই তেতিয়াৰে পৰা..মায়ে হেৰু‌ৱাইছিল..


মুগাবোৰ নাইকিয়া হোবা বহুদিন হ’ল..
মায়ে মাত হেৰু‌ৱাবৰ পৰা ..নাহৰৰ মাকো
পমা কাঠৰ দোৰপতি বিচৰা নাই..
বিচৰা নাই দাৰুৰ বাবে ধপাত তিতা,বিহ ঢেকীয়া
নামহীন বনৰ শিপা..
মাত হেৰু‌ৱাৰ পৰা মায়ে একো বিচৰা নাই…


<|endoftext|>
<|startoftext|>


নেখেলোঁ ফাকু
নাসানোঁ ৰঙ
যেতিয়ালৈকে মাতৃৰ চাদৰ ফিচিকা
ভাতৃৰ উদং গাত কাপোৰৰ অভাৱ
নচতিয়াওঁ ৰঙা নীলা আবিৰ
নলওঁ মস্তকত ডাঙৰকৈ ফোঁট
নকৰোঁ শিৰ নত বাহুবলীৰ আগত
নকপোঁ মাৰণাস্ত্ৰৰ ৰণজননিত


দেশৰ মাটিত যেতিয়ালৈ
বোমাৰ ভূমিকম্প
বানৰ অত্যাচাৰ
দুৰ্ভিক্ষৰ তাণ্ডৱ
ৰাজপথৰ দুয়োপাশে কৰ্কৰীয়া তেজৰ ৰং
নিকিনো দিয়া কৃত্ৰিম ৰঙৰ বাকচ
নামাৰোঁ দিয়া মিছা সুখৰ হাঁহি


এচিকুট দিবা গালত সানি
ফাগুনৰ ৰঙৰ দৰেই নিভাঁজ
আছে যদি মানুহ ভালপোৱাৰ ৰঙ
বুকু ভৰি সাঁচি থ’ম অনন্ত কালৰ বাবে-


<|endoftext|>
<|startoftext|>


তেওঁৰ নাম নদী
তেওঁৰ হেনো এখন ঘৰ আছে।
এখন নীলা দৰ্জাৰ কাগজৰ ঘৰ।
পদুলিত এখন ফুলনি, দুজোপা গোলাপ;
ড্ৰয়িং ৰুমত এখন পাহাৰ, তিনিচপৰা মেঘ
আৰু শোৱনী কোঠাত চাৰিটা ৰঙা নীলা চৰাই।


তেওঁৰ নাম নদী হোৱাতো ভাল আছিল নে?
তেওঁৰ প্ৰেমত পৰিলোৱে‍ই যেনিবা
তেওঁক লৈ স্বপ্নবোৰ কিবা এঠা যেন লাগে দেখোন
তেওঁ শাৰী নিপিন্ধে, পিন্ধে আকাশ
অৱশ্যে আকাশী নীলা মোৰো প্ৰিয়
মোৰ দৰে তেওঁ হেনো ফাগুন ভাল নাপায়,
ৰঙা ৰঙা পলাশ বোলে ডালতহে শুৱায়।
তেওঁৰ এডাল গছ আছে, লঠঙা
ম‍ই কৈছিলোঁ বসন্ত আহিব দিয়া
ব্ৰহ্মপুত্ৰ হৈ ব’ব তোমাৰ সেওতা।
তেওঁ কৈছিল নালাগে, হেমন্ত‍ই ভাল।
আৰু শীত?
একেবাৰে‍ই অপচন্দ,
ম‍ই হেনো কুৱঁলি হৈ গুচি যাওঁ তেতিয়া।


সাঁতুৰিব জনা হ’লে উজালোঁহেতেন,
তেওঁৰ দৰ্জাত টোকৰো দিলোঁহেতেন,
বৰষুণ হৈ, তেওঁৰ বুকুত জাহ যোৱাৰ হেঁপাহকণ লৈ।
তাৰ পিছৰ ৰূপকথাত পুনঃ তেওঁ এটা সাঁথৰ..!!


সঁচাই তেওঁ এখন নদীয়ে‍ইনে
যাৰ এখন দৰ্জাও আছে?
<|endoftext|>
<|startoftext|>


কঠিন শব্দৰ মালা
অথচ ইমান ধুনীয়া কবিতা
মোৰ বাবে নীৰৱতা


<|endoftext|>
<|startoftext|>


উৰিব পৰা হ’লে উৰিলোহেঁতেন
হিয়াৰ মৰম বিচাৰি
নাইযে যাদুৰ ডেউকা


<|endoftext|>
<|startoftext|>


আহা উৰি উৰি
লুইতৰ চাপৰিলৈ বালিভাত খাম
মনৰ কথাৰে কবিতা ৰচিম


<|endoftext|>
<|startoftext|>


কেতিয়াবা ভাবো অকলশৰে
পৃথিৱীৰ ভাষাবোৰত যিমান শব্দ
কঠিনতম কেৱল ভালপোৱা


<|endoftext|>
<|startoftext|>


কোমল অথচ কঠিন
সহজকৈ কাগজত লিখিম চিঠি
জীৱন মোৰ ভালপোৱা


<|endoftext|>
<|startoftext|>


ভালপাও বুলি ক’ত লিখিবা,
চিঠিত কবিতাত
নে হৃদয়ত?


<|endoftext|>
<|startoftext|>


সাজিম এটি প্ৰেমৰ আলয়
চাপৰি, বালিচৰ বা বলুকা
লিখিম চিঠি,
গীত নতুবা কবিতা
যদি দুহাত মেলি
আপোন কৰি লোৱা|


<|endoftext|>
<|startoftext|>


কুৰুকি কুৰুকি সোমোৱা তুমি
অটল গহ্বৰত তোমাৰ
অত্যাধুনিক মৰমৰ জুমাজুমি..
কিন্তু
জয়মতী হ’ব নোৱাৰা তুমি…


ফাগুণৰ চেকা লাগিব
হৃদয়ত ভয় তোলপাৰ
কিদৰে গাত পাতিবা চোৰাতৰ হুংকাৰ?
মাথো প্ৰতিবাদ..
মনৰ বিবাদ..
কন্টকৰ খোঁচত নালাগে কঢ়িয়াব
গৰম পানীৰ পোৰা দাগ..
মৰমৰ জেৰেঙাপথাৰখনৰ বোকা খচিবলৈ
সদা সাজু মই গদাপানি


মৰিচিকা হৈ সপোন নেদেখিবা
জয়মতী হ’ব নোৱাৰা তুমি..


<|endoftext|>
<|startoftext|>


তেওঁৰ নাম নদী
তেওঁৰ হেনো এখন ঘৰ আছে।
এখন নীলা দৰ্জাৰ কাগজৰ ঘৰ।
পদুলিত এখন ফুলনি, দুজোপা গোলাপ;
ড্ৰয়িং ৰুমত এখন পাহাৰ, তিনিচপৰা মেঘ
আৰু শোৱনী কোঠাত চাৰিটা ৰঙা নীলা চৰাই।


তেওঁৰ নাম নদী হোৱাতো ভাল আছিল নে?
তেওঁৰ প্ৰেমত পৰিলোৱে‍ই যেনিবা
তেওঁক লৈ স্বপ্নবোৰ কিবা এঠা যেন লাগে দেখোন
তেওঁ শাৰী নিপিন্ধে, পিন্ধে আকাশ
অৱশ্যে আকাশী নীলা মোৰো প্ৰিয়
মোৰ দৰে তেওঁ হেনো ফাগুন ভাল নাপায়,
ৰঙা ৰঙা পলাশ বোলে ডালতহে শুৱায়।
তেওঁৰ এডাল গছ আছে, লঠঙা
ম‍ই কৈছিলোঁ বসন্ত আহিব দিয়া
ব্ৰহ্মপুত্ৰ হৈ ব’ব তোমাৰ সেওতা।
তেওঁ কৈছিল নালাগে, হেমন্ত‍ই ভাল।
আৰু শীত?
একেবাৰে‍ই অপচন্দ,
ম‍ই হেনো কুৱঁলি হৈ গুচি যাওঁ তেতিয়া।


সাঁতুৰিব জনা হ’লে উজালোঁহেতেন,
তেওঁৰ দৰ্জাত টোকৰো দিলোঁহেতেন,
বৰষুণ হৈ, তেওঁৰ বুকুত জাহ যোৱাৰ হেঁপাহকণ লৈ।
তাৰ পিছৰ ৰূপকথাত পুনঃ তেওঁ এটা সাঁথৰ..!!


সঁচাই তেওঁ এখন নদীয়ে‍ইনে
যাৰ এখন দৰ্জাও আছে?


<|endoftext|>
<|startoftext|>


স্থিতপ্ৰজ্ঞৰ দৰে
কোনেও নজনাকৈ
বিচাৰি ফুৰোঁ
এটি মিঠা সংলাপ;
যিয়ে মোৰ
বাসনাত কোমলতা সানি
সাজিব এটি
প্ৰাণৰ প্ৰতিমা,
সোণালী সময়ৰ
নিপুণ শিল্পৰে
স্বতঃস্ফূর্ত হৈ
জিলিকি উঠিব
প্ৰতিটো পুৱা……


<|endoftext|>
<|startoftext|>

ৰং দিয়া বসন্ত , ৰং দিয়া
কিমান সহ্য কৰিম কোৱা
ফাগুনৰ এই বেত্ৰাঘাত


আগলে’ যাব নোৱাৰোঁ
সৰাপাতৰ পোতাশাল
পিছলে’ চাব নোৱাৰো
ধূলি ধুমুহাৰ হাহাকাৰ
কিমান শুনিম অকলে অকলে লঠঙা আকাশৰ বিৰহী গান
কিমান বন্ধ কোঠাত সোমাই থাকিম
আৰু আঙুলি মূৰত লিখি যাম দিন বাৰ
কুমাৰী পৃথিবীক সেউজীয়া দেখাৰ


ৰং দিয়া বসন্ত , ৰং দিয়া
তোমাৰ এধানি এধানি আঙুলিৰে চুই যোৱা আমাক
তোমাৰ চাৱনিৰ প্ৰেমিক দুহাতেৰে সাবটি ধৰা এবাৰ আমাক
ফুলাম ফাঁকুগুৰি বিয়পাই দিয়া আকাশত
সোণাৰুৰ হালধীয়া চতিয়াই যোৱা বতাহত
ৰং দিয়া বসন্ত , ৰং দিয়া


নঙলাৰ শলখা খুলি থৈছোঁ
পদূলিৰ দুবৰিবন চিকুণাই থৈছোঁ
খিড়ীকি খুলি ৰৈ আছোঁ
কিমান শুনিম অকলে অকলে লঠঙা আকাশৰ বিৰহী গান
কিমান বন্ধ কোঠাত সোমাই থাকিম
আৰু আঙুলি মূৰত লিখি যাম দিন বাৰ
কুমাৰী পৃথিৱীক সেউজীয়া দেখাৰ…………


<|endoftext|>
<|startoftext|>


বিষাদৰ বৰ্ণমালাৰ
অস্থিৰ দুই এটি বৰ্ণ তুলি
তেওঁ যেতিয়া কবিতা লিখে,
দুখৰ ভাগৰবোৰে
স্মৃতিৰ বাটতো পাৰ হৈ আহি
আপেগোপে তেওঁৰ কবিতাতে জিৰায়হি;


তেওঁৰ কবিতাৰ অনুভৱী দুহাতত
বিষাদৰ সেউজীয়া পাণ্ডুলিপি
দুখৰ পোকে কুটি শেষ কৰা তাৰ প্ৰতিটো পৃষ্ঠা;
আলফুলে লুটিয়াব খুজিলেও
যেন নিশাহৰ ভৰতে সুলকি পৰে
নিহিত ভালপোৱাৰ বিনম্ৰ আস্থা;
কেৱল আঙুলিৰ আগৰ ৰুক্ষতাত লাগি ৰয়
সেউজীয়া কবিৰ
আন এটা অনুভৱৰ কবিতা !
কবিতো নহয় তেওঁ
মাথোঁ নষ্ট হাতেৰ
কাগজৰ শুভ্ৰতাত সানি যায়
কবিতাময় কলংক;
বিৰামহীন হৈ স্তব্ধতাৰ মুগ্ধতাত
মনে মনে তেওঁক দেও দি যায়
তেওঁৰেই অস্থিৰ সংগ
কবিতো নহয় তেওঁ …!
তথাপি পৰি ৰ’ল কবিতাৰ যুঁৱলিত
নষ্ট কবিতাৰ প্ৰহৰী হ’বলৈ;
কবিতাৰ বহীত কবি এতিয়া মৃত
কিন্তু কবিতা এতিয়াও জীৱন্ত…..


<|endoftext|>
<|startoftext|>


এদিন ব’হাগে হাঁহিছিল আলফুলে
স্নিগ্ধ ফুলৰ পাহিত
আমোলমোলাইছিল আন্তৰিকতা ।
জীৱনৰ সপোনবোৰে নতুন পথৰ সন্ধান পাইছিল।
ডেউকা মেলি দিগন্তত উৰিছিল হৃদয়।
কিমানযে আনন্দই মতলীয়া কৰিছিল
আকাশৰ মেঘবোৰ।
আকৌ আহিছে ব’হাগ।
উৰিবলৈ মন যায় ফুলৰ ডেউকা লগায়।
তগৰ নাহৰৰ কথাৰে মেঘৰ আঁৰে আঁৰে খেলিম।
সেউজীয়া দলিচাত জিৰণি ল’ম।
হেঁপাহৰ লুইতত
মন ডিঙা মেলি গাম বিহুৰে নাম।


<|endoftext|>
<|startoftext|>


সময়ৰ তাগিদাত সলনি হৈ যায় কিছুমান কথা
সঁচাবোৰ হৈ পৰে মিছা
আৰু সেই একেটা কথাই হৈ পৰে এক ডাঙৰ ভুল |


অন্তৰংগতাৰ কোলাহলত কেতিয়াবা নিৰৱ হয় বিবেক
সান্নিধ্যবোৰ হৈ পৰে আনন্দময়
পিছলৈ সেইবোৰেই হৈ পৰে নষ্টালজিয়া
নষ্টালজিক সেই আনন্দবোৰেই এদিন হৈ পৰে আন এক ভুল |


প্ৰেমৰ উন্মাদনাত ভাবনাবোৰ হৈ পৰে সপোন
সপোনবোৰ হয় লক্ষ্য
আৰু এৰি অহাৰ পিছত প্ৰেমৰ সমৃদ্ধ চহৰ
লক্ষ্যবোৰ ভাঙি হৈ পৰে একো-একোটা ভুল |


পাৰ ভঙা প্ৰেমৰ সুধা বিচাৰি
ঘূৰ্মুটিয়াব লগা হয় যেতিয়া অতীতৰ বুকুত
তেতিয়াই ভাঙি যায় বুকুখন
মৰমবোৰ হৈ পৰে বেদনা
আৰু বেদনাৰ লগত বৈ আহে ভুলবোৰ |


তেনেবোৰ ভুল এৰি চলাই ভাল
যাৰ শুধৰণিয়ে গুচাব নোৱাৰে আত্মগ্লানি |
ভুলৰ বোকোচাত দহি দহি বিচৰাতকৈ ভুলৰ সংজ্ঞা
মৰহি যাব দিয়াই ভাল তেনেবোৰ ভুল |
ভুল হৈ থাকিব দিয়াই ভুলবোৰ
সেই ভুলৰ লগতেই এদিন বৈ আহিব অনুভৱৰ নিজৰা
পৰিচয় কৰাবহি অনুভূতিৰ লগত
ভুলেই দি যাব ভুলৰ সংজ্ঞা….. ||


<|endoftext|>
<|startoftext|>


তোমাৰ এটা মাত্ৰ হুমুনিয়াহে যথেষ্ঠ
তোমাৰ উদাসী আবেলিৰ খবৰ দিবলৈ
কাৰণ মোৰ মনৰ খবৰ আছে তোমাৰ নিশ্বাসত ।
যেনেকৈ,
তোমাৰ এটা মাথোঁ হাঁহিয়ে যথেষ্ঠ
তোমাৰ মনৰ অনিৰুদ্ধ খবৰ দিবলৈ
কাৰণ মোৰ প্ৰেমৰ সুবাস থাকে তোমাৰ ওঁঠত ।


সময়ৰ অগাডেৱাত কাঁইটৰ আঁচোৰ খাই
সপোনৰ ববচা বনত তুমি বকুল বুটলি ফুৰা,
তলসৰা তেনে এটি বকুলেই যথেষ্ঠ
ভাঙিবলৈ তোমাৰ আকুলতাৰ সমস্ত অৰ্থ
কাৰণ তাতেই লুকাই আছে জীৱনৰ সৰল সত্য ।


বৰ ভাগৰ লাগে নেকি জীৱনটো বুজি বুজি
নুবুজা ভাৰৰ নেওতা মাতি,
পাটিগণিতত নাথাকে জীৱনৰ গতিৰ অংক ।
সেয়া আছে আমাৰ মনত
সেয়া আছে আমাৰ প্ৰাণত ।
তাত যদি নাই, নাই কিন্তু !
তৰপে তৰপে পলস পৰিহে
ভৰি যায় জীৱনৰ সিন্ধু ।


আমাৰ পলসেৰে পলসুৱা নহ’ব পাৰে
চিনাকি-অচিনাকি প্ৰতিখন পথাৰ,
তথাপি অৰ্থ আছে আমাৰ পলসৰ ।
সেই পলসেই দি যাব পৃথিৱীক
উৰ্বৰা হৃদয়ৰ খবৰ
থৈ যাব চিন সময়-বালিত
আমাৰ প্ৰেমৰ,
দুটি সৰল প্ৰাণৰ ।


<|endoftext|>
<|startoftext|>


ভগা হৃদয়ৰ দুৱাৰদলি
উলমিছে চকুলোৰ আমডালি,


উখল-মাখলহীন তোমাৰো হিয়া ।
আদৰিছোঁ দুয়ো দুয়োকে আমি
আব্দাৰহীনতাৰে, স্বাৰ্থপৰ হৈ


নেওচিব নোৱাৰি আত্মীয়ৰ মায়া ।


তুমিও বুজিছা চাগৈ
গৰ্জনমুখৰ নহয় আমাৰ
এৰাব নোৱাৰা ফুলশয্যাৰ নিশা ।


<|endoftext|>
<|startoftext|>


ব’হাগ আহিবৰ পৰত থমকি ৰ’লোঁ মই
ঢোলৰ মাত শুনিবলৈ কাণ উনাইছোঁ,
নাই ! নি:শব্দতাৰ শিপাডাল উজাই গৈ আছে,
ক্ৰমাৎ হৃদয়ৰ পৰা হৃদয়লৈ ।


পিতাইৰ বুঢ়া চাইকেলত উঠি ফুৰিছিল মন
আইয়ে শিকাইছিল আকাশৰ প্ৰেমত পৰিবলৈ ;
এতিয়া সৌখিনিতে পৰি ৰ’ল তাহানিৰ দিনবোৰ ।


শূন্য এটা হৈ হৈ বাগৰি ফুৰিছে উশাহঘন নিশাবোৰ,
একোৱেইতো নাই এই উদং পথাৰখনত,
সপোন এটা দেখিবলৈও জোনাকৰ অভাৱ ।


পানেশৈ হ’ব বিচৰা ছোৱালীজনীক বাৰু আপুনি ল’গ পাইছিলনে !
এৰি অহা বাটতেই তাই উচুপি আছিল,
তাইৰ চকুপানীত দৰিকণা হৈ ফুৰিছিল ভালপোৱাবোৰ ।


কাৰ বাবে উৰুৱাই আছোঁ গধুৰ গধুৰ হুমুনিয়াহবোৰ !
ব’হাগ অহাৰ খবৰ দিয়া এই বতাহজাকৰ বাবে ?
নষ্ট চৰিত্ৰৰ বৰদৈচিলাজনীয়ে ক’ত জানো পালে মোৰ ঠিকনা !
সেই বাবেই নি:শব্দতাৰ শিপাদাল উজাই গৈ আছে,
ক্ৰমাৎ হৃদয়ৰ পৰা হৃদয়লৈ ।
<|endoftext|>
<|startoftext|>


ঠিকনা এনেয়ে দিয়া নাই
বানান ভুল হ’লেও কথা নাই
আনে নিচিনা আখৰকেইটিৰে
হৃদয়ৰ উমেৰে
এটি দুটিকৈ গঢ়া
মনৰ খৱৰবোৰ লিখি পঠিয়াবা


সাত সাগৰ তেৰ নদীৰ পৰিধি ভাঙি
এটি ক্ষণৰ বাবে হ’লেও
দুয়ো মিলি এক হ’ম…
তোমাৰ আবেগ ঢলা কথাৰে
পাৰ হ’ব আমাৰ
বহুতো মধুযামিনী প্রহৰ


তোমাৰ হাতৰ চিনাকি পৰশ আৰু
মৰহি যোৱা পাপৰিটিৰ সুবাস
সাঁচি ৰাখিছোঁ মই—- গান্ধাৰীৰ দৰে !
হৃদয়ৰ জপনা খুলি থোৱাই আছে
মন গ’লেই বৰপেৰাৰ
মুখ উদঙাই
উজাই ল’ব পাৰা
সেই চিনাকি সুবাস…


বুকুভৰা হুমুনিয়াহটো
তুমি নুশুনা হ’লেই ভাল !
নহ’লে যে নিয়ৰ কণা হৈ সৰি পৰিম মই
এটুপি দুটুপিকৈ…


সকলো লিখিবা
ভাল-বেয়া সকলোবোৰ…
প্রেৰকৰ নাম নিদিলেও কথা নাই—
তোমাৰ হাতৰ নাচনী আখৰকেইটি
মোৰ দুচকুৰ অতিকে আপোন !
তুমি মাথোঁ
আবেগবোৰ লুকুৱাই নথ’বা
কিজানি মনৰ বতৰা আহে
হৃদয়ৰ পৰিধি ভাঙি !
ঊষা হ’ব মোৰো মন !!


আৰু…
এবাৰ দুবাৰকৈ মই পঢ়ি যাম
পঢ়ি যাম তোমাৰ মনৰ খবৰ
পঢ়ি যাম মই
হেঁপাহ নপলোৱালৈ…


<|endoftext|>
<|startoftext|>


তুমি লিখা চিঠিবোৰ মই পেলাই দিব নোৱাৰোঁ। যতনাই থ’বও নোৱাৰোঁ।


ৰাস্তাৰ কাষৰ ডাষ্টবিনটোত পেলালে তাত লিখি থোৱা কথাবোৰে জানো


ৰাস্তাৰ মানুহক অসুবিধাত পেলাব। আৰু যদিহে নদীত উটুৱাই দিওঁ


নাজানো কি যে কৰি চাকনৈয়াত পেলাব কোন মাছমৰীয়াৰ নাও।




মাটিত পুটি থ’ব নোৱাৰোঁ, কি ঠিকনা কেতিয়া সি জৰা নেমুৰ গছ হৈ ফুটে
আৰু বা’তে গা লগাই তোমাৰে মোৰে কি খন বা ৰটনা ৰটে
জ্বলায়ে বা দিওঁ কেনেকৈ, তাৰ ধোঁৱাই গৈ কাৰনো বেলকনিয়েদি সোমাই
কোনখন সংসাৰত বিহ ঢালে, তাৰেই বা কি ঠিকনা পায়!


সেয়েহে কৈছিলোঁ চিঠি নিলিখিবা, চিঠি আপদীয়া
সঁকিয়নি নুশুনিলা। আজি চিঠিবোৰ আছে, তুমি নাইকিয়া।


<|endoftext|>
<|startoftext|>


ঢৌ উতলিছিল সিদিনা চকুত
যিদিনা নৈৰ পানীবোৰক বতাহে
মোৰ বুকুলে’ বোৱাই দিছিল নিৰৱে


মাৰঘাট খহিছিল
তুমিও খহিছিলা গাঁঠি থোৱা ভাবনাত


সিদিনা খেৰসুঁতিৰ এৰালছিগা গৰুবোৰো
উটি গৈছিল বলিয়া বানত


মোৰ খেতিডৰাতো মাছে ঘোলোকিছিল
বাঢ়নি পানীৰ ঢৌত
য’ত মোৰ কপালৰ ঘামবোৰে
কাৰেং সাজি থৈছিল
উটি গৈছিল পিতাইদিনীয়া জুপুৰী, আঁঠুমোৰৰ সপোন


পানীপিয়া চৰাইৰ মাতবোৰো তিতি আছিল
সেই নিশাৰ বৰষুণত


মেথনিমৰা শাৰী শাৰী টঙীঘৰবোৰো পিছলি পৰিছিল
তোমাৰ সেন্দুৰীয়া দিন, মোৰ কজলা ৰাতি এটাত


আৰু
গড়াখহনীয়াৰ শেষত
মই সৰ্বহাৰা হৈছিলোঁ
য’ত একাকাৰ হৈছিল মোৰ জীৱন আৰু যন্ত্ৰণা


<|endoftext|>
<|startoftext|>


ব’হাগত এবুকু উশাহ লওঁ,
নিশ্বাসত এৰি দিওঁ জীৱনৰ শীত আৰু হেমন্ত।
ন-কুঁহি যেন শুৱনি সাজযোৰ পিন্ধি
খুলি পেলাওঁ সুখ আৰু দুখৰ পুৰণি পোচাক।


এইদৰেই পাৰ হ’ল
জীৱনৰ বহুত ব’হাগ
নাহৰ তগৰৰ সুবাসে বহুবাৰ চুলে উশাহ..
জীৱন জুৰি সপোন যেন ব’হাগ
ব’হাগৰ বহু সপোন সপোন অনুভূতি বিগত..
ব’হাগৰ বহু সপোন সপোন উপহাৰ অনাগত…


ব’হাগ ঋতুৰো উশাহ..
যি উশাহৰ উত্তাপত গজি উঠে
লহপহীয়া এডৰা কঠীয়া..
সেউজ ঘাঁহনি যেন…
ৰঙীন ফুল যেন…
ধুনীয়া গছ যেন…
সৃষ্টিৰ প্ৰাণ যেন ব’হাগ।


ব’হাগক এৰি মই কি ?
তুমি কি ??
যৌৱনেই বা কি???
সকলো আৱহ সংগীত ব’হাগৰ…
সৃষ্টিৰ মূৰ্চ্ছনা….প্ৰবল ব’হাগৰ ।




<|endoftext|>
<|startoftext|>


তইতো অবুজন নহৱ
ভালদৰেই বুজি পাৱ
নীলা ৰঙৰ বেদনা


হালধীয়া কাপোৰ এখনে ঢাকি থৈছে
তাজমহলৰ পোহৰ ছবি আন্ধাৰ কৰি
এটা সেউজীয়া ৰঙৰ পেৰাচুট পিন্ধি
তথাপিও কিয় তই জাপ দিয়
উৰি থকা মন-বিমানৰ পৰা


কোন চন্দুকৰ চাবি বিচাৰি ত‍ই সোমাই যাৱ
পাটকাইৰ গভীৰ ৰহস্যৰ মাজলৈ অকলশৰে?
কোন গীৰ্জাৰ বাকৰিত পৰি পৰি
তই অপেক্ষা কৰ উদয়াচলত পক্ষীৰ কাকলিলৈ ?


পাত-বেংজনীৰ দৰে জপিয়াই নাথাকিবি মোৰ মনৰ শোৱনি-কোঠাত…
আচবাববোৰ পুৰণি হ’লে কি হ’ব
চিঁচাৰ বস্তু ভাগিবলৈ কেতে পৰ ?


থনথনকৈ ভাঙি যোৱা হৃদয়ৰ টুকুৰাবোৰ
ইমান দিন ধৰিও যে জোৰা লগাব পৰা নাই…


<|endoftext|>
<|startoftext|>


ডাৱৰবোৰ নামি আহক আজি ভিতৰে বাহিৰে
মৌনতাৰ কোলাহল ভাঙি
খিড়িকীৰ সিপাৰে অপেক্ষাৰত পৃথিৱী
এইপাৰে স্থৱিৰ অনুভবত তুমি।


খহি পৰা বাংময়তাখিনিৰ সৈতে
মই অলপপৰ তন্ময় হ’ম
মেলি ল’ম উদভ্রান্ত বিমোৰ আঁচল
হিয়াত ঘৰ পাতি লোৱা অস্থিৰতাখিনিক
আজি ধুৱাই নিয়াৰ কথা ক’ম।


ব’হাগৰ প্রত্যাশাত কেতেকীফুলৰ সুগন্ধ নিবিচাৰোঁ আৰু
ৰিক্ত সপোনবোৰ নিলগাই থৈ
চিকুণ বৰষাকে সাৱটি ল’ম
দুচকুৰ বিভোৰতাত সি গীতেৰে বিষাদ আঁকি গ’লেও
সুগন্ধি ফুলৰ আঁৰৰ কাঁইটৰ খোঁচ নাথাকিব তাত।


ডাৱৰবোৰ নামি আহক মৌনতাৰ কোলাহল ভাঙি
বুকুত শিপাই যোৱা বিষটো অকণ সাম কাটিবলৈ
বৰষুণ এজাকৰ বৰ প্রয়োজন আজি।


<|endoftext|>
<|startoftext|>


ৰৈ আছোঁ –
চিৰালফটা হেঁপাহৰ দ্বীপ এটিত
বতাহত আঁউজি ।
সেউজীয়া ধাননিৰ স্বপ্নই মাতিছে মাজনিশা টোপনিত
গৈ গৈ পাওঁ নিৰ্জনতাৰ আকাশীলতা
মেৰিয়াই ধৰে মোক
কলিজাৰ ৰস চুহি খাবলৈ ।


<|endoftext|>
<|startoftext|>


আমাৰ দুয়োৰে একেখনি আকাশ
য’ত তোমাৰ শেৱালি শুকুলা স্বপ্নৰ চিলা উৰে
য’ত তোমাক আৱৰি থাকে হেঙুলীয়া বেলি
আৰু মোৰ আশাৰ হেলিকপ্টাৰ উৰে
নীলা চৰাইৰ ডেউকাৰ আঁৰে আঁৰে …


<|endoftext|>
<|startoftext|>


মোৰ হাতত হাত থোৱা
কৃষ্ণচূড়াৰ দৰে ফুলি উঠোঁ কিছুপৰ ।
সমুখৰ বাট ধূসৰ – নিৰ্জনতাৰ দৰে…
যাদুকৰী বতাহ এচাটি হৈ মোক লৈ যোৱা
পাৰ হৈ শিমলু ফুলৰ নৈ…


<|endoftext|>
<|startoftext|>


এটি টেলিপেথি ভাবনাৰ শেষত
কোমল কুঁহিপাতখিলা
বসন্তৰ প্রথমজাক বৰষুণত তিতিছিল।


কল্পলোকৰ পৰা এজনী পৰী আহি
যাদুকাঠীৰ পৰশেৰে সোণবৰণীয়া কৰিছিল সময়
সোণবৰণীয়া সময়বোৰ
সাধুকথা হৈ যিমানে পৃষ্ঠা ভৰিছিল,
কোনেও নজনাকৈ পৃষ্ঠাবোৰ
ঘাম আৰু চকুপানীৰে সিমানে তিতিছিল।


আৰু যিদিনা চিঞাহীবোৰ বিয়পি বিয়পি


বৰষুণজাকৰ স’তে মিলি পৰিছিল
সিদিনা টেলিপেথি ভাবনাৰ ওলোটা পিঠিত
আপেলৰঙী বেলিটো শুই নিঃপালি দিছিল।


<|endoftext|>
<|startoftext|>


মনত পৰে বন্ধু
এদিন আমি লুকাভাকু খেলিছিলোঁ
বিজুলীৰ অপাৰ বিস্ময়


<|endoftext|>
<|startoftext|>


সাতভনীৰ বিদ্যুৎ সংকট
ৰাষ্ট্ৰীয় নীতিৰ একেটি সুঁতি
সাতত হ’ল এক


<|endoftext|>
<|startoftext|>


বণিজৰ সৰগত বাস
জীৱনৰ বাবে কৰোৱা বীমা
বিদ্যুৎ লাগে বিদ্যুৎ


<|endoftext|>
<|startoftext|>


আখৰবোৰ বুকুতে থাকিল
কী-ব’ৰ্ড বিচ্ছিন্ন হাতৰ আঙুলি
অনুভূতিত আইতাৰ চাকি


<|endoftext|>
<|startoftext|>


সময় অমূল্য ধন
জানি লোৱা বাপকনে
উৰি উৰি গুচি যায়
সময়-ক্ষণ তিলে তিলে৷


থাকোতে সময় হেৰা
কৰ্মৰ বেহাত ধৰা
শিকিবৰ সময় হ’ল ল’ৰালিৰে পৰা৷
পল-অনুপল কৰি
সময় গৈছে উৰি
মাহ হৈ বছৰ বিদায়,
এইদৰে সময় গতি
ক্ষণে ক্ষণে ক্ষণ গণি
যুগ যুগ পাৰ হৈ যায়৷


জীৱনৰ পুৱতি বেলা
সময় অমূল্য খেলা
অবাবত নকৰিবা ব্যয়,
লাহে লাহে আগবাঢ়া
জীৱনৰ গতি-ধাৰাত
শেষত হব তোমাৰেই জয়!


<|endoftext|>
<|startoftext|>


জন্মদিনৰ ইতিহাসত লিখা আছে
মাৰ যন্ত্ৰণাৰ কথা,
দেউতাৰ আনন্দ
আইতাৰ বংশৰ গাঁথা;
জন্মদিন মানেইতো
কলপাতত মাহ প্ৰসাদ,
ম’হৰ গাখীৰত কিচমিচ দিয়া
বাতি ভৰা পায়সৰ সোৱাদ;


ঢাৰি পাৰি বহা সখা
ভাইটি, ভাই আৰু কণমানি ঘটোৎকচ
ইফালে সিফালে তাকুৰি ঘূৰাদি
মা আৰু আইতাৰ লচপচ;


ধৰ্মৰ নিয়ম মানি,তেৰাক প্ৰাৰ্থনা,
শিৰত আশীষ, অলেখ শুভকামনা।


<|endoftext|>
<|startoftext|>


আজি এটা গোলকীয় জন্মদিন,
মোৱাইলৰ সঘন ক্ৰন্দন
ফেচবুকৰ বুকুতো বহুজাতিক অভিনন্দন;


পুৱাৰ পৰাই চিঞৰ-বাখৰ আন আন
ব্লেক ফৰেষ্ট অথবা চকলেট কেক,
মমৰ পোহৰত কৰোঁ
উমাল মৰমৰ সন্ধান…


থালত তন্দুৰী, টেবুলত গিলাচ
কাষত পেশাদাৰী বন্ধুৰ খলকনি,
চিয়াৰ্চ, চিয়াৰ্চ…..


<|endoftext|>
<|startoftext|>


যি আছিল গাঁৱলীয়া ভূত
তাৰ গাতো আজি গোলকীয় ছুট;


এয়া জন্মদিনৰ বিৱৰ্তন নে
নব্য পৃথিৱীত আমাৰ
পুনঃ জনম?….


<|endoftext|>
<|startoftext|>


তাইৰ মৰহি যোৱা উদঙ বক্ষ
জিলিকি উঠা বালিচৰ
অকাল বাধর্ক্য দেখি
এতিয়া ডুমুনীৰ দুখ।


বর্ষাঘন ৰাতিবোৰ
ডুমুনীৰ সপোন
পালেং শাকৰ জুতি
খোলাত ভাঙন
কলিয়াৰ গাত অকতা সুবাস
নৈখনৰ শুকান বক্ষযুগল
পীন্নোনতমুখি।


এলান্ধুৰ কৰাল
জাকৈ খালৈ
পলহত শুকান মেতেকাৰ চুলি
এতিয়া আৰু নাহে ওফন্দি
বান্ধত পৰিল
চঞ্চল সোৱণশিৰি।


এতিয়া ডুমুনীৰ দুখ
দোকমোকালিত গাত হেঁচুকি
নাযায় কলিয়া
মাছলৈ বুলি।


<|endoftext|>
<|startoftext|>


তেজবোৰত সেউঁজীয়া হৈ
গজি উঠিছে পথাৰখন


বোকাবোৰ কলিজাত থুঁপ খাই
শৰীৰটো জীপাল কৰি তুলিছে
কেঁচুৰ দৰে মাটি খান্দি বিচাৰিছো
হৃদয়ৰ পৰা গৰ্ভৰ বাট


চৰাইটো ডাৱৰ বোৰৰ লগত
গলি মোৰ দুচকুত পৰিল,
চাই থাকোতেই মিলি গ’ল
মাটিৰ লগত


মোৰ শ্বাস-প্রশ্বাসত
কিবা এটা নতুন গোন্ধ
ঠিক পথাৰখনৰ দৰে


বোকাৰে লুকুৱা আঙুলিবোৰত
টুকুৰা টুকুৰ মোৰ প্রতিবিম্ব
স্থিৰ, শান্ত




‘হেঁপাহবোৰ’ জাক পাতি উৰিছে
ঘৰমূৱা ৰঙা আকাশখনৰ ফালে।


<|endoftext|>
<|startoftext|>


আহিবি বান্ধৈ আজি সন্ধিয়া,
বুকুত আনিবি দুখবোৰ সাঁচতীয়া,


বনাম কক্-টেইল দুখৰ…
পি যাম এপিয়লা দুপিয়লা।


<|endoftext|>
<|startoftext|>


এৰাতিতে বাঢ়ি যায় পেট্ৰলৰ দাম।
অকমৰ্ণ্য চৰকাৰৰ নাই বেলেগ কাম!
নিকিনো যা মটৰ-বাইক,
চাইকেল ছুপাৰ-লাইক,
ৰাহি হোৱা পইচাৰে চাহ-ছিংৰা খাম।


<|endoftext|>
<|startoftext|>


ভুঁইকঁপে কঁপাই তুলিছে পুনৰ অসম-ভূমি
বিচনাৰ তলৰ পৰা বাহিৰলৈ চাওঁ জুমি
লোৱা সেয়ে হৰিনাম ,
কৃষ্ণ কৃষ্ণ-ৰাম ৰাম,
২০১২ ৰ ডিচেম্বৰত ক’ত যাবা তুমি?
 
<|endoftext|>
<|startoftext|>


টেট পৰীক্ষাই দেখুৱাই দিলে অৱশেষত কামাল,
হাজাৰ শিক্ষক নিযুক্তিৰে হৈ গ’ল ধামাল।
চোকা-চোকা মাষ্টৰ,
অভাৱ পিছে ছাত্ৰৰ ,
শিক্ষাৰ নামত প্ৰচাৰ পিছে থাকিব সদায় বাহাল।


<|endoftext|>
<|startoftext|>


অসমৰ নিউজ চেনেলে নাপায় ভাল খবৰ ,
গুৱাহাটীৰ চুকে-কোনে বিচাৰি ফুৰে জাবৰ।
প্ৰাপ্তবয়স্কৰ বাতৰি,
ল’ছালি যায় আঁতৰি,
হিংলিছমীয়া সাংবাদিকবোৰো নহয় কোনো কামৰ।




<|endoftext|>
<|startoftext|>


প্ৰফুল্লদা বনি গ’ল আকৌ সভাপতি,
সকলোৰে মুখে-মুখে অগপ- নৃপতি।
গৰু-গম্ভীৰ কথা ,
নুবুজে ৰাইজৰ বেথা।
ফটা-ফটা লেকচাৰৰ কি হ’ব পৰিনতি?


<|endoftext|>
<|startoftext|>


বিহু শেষ হোৱা নাই আমাৰ সোণৰ অসমত,
গায়কে ৰাগ টানে জেঠমহীয়া গৰমত
ডেকাসকলৰ নাচ,
কিনো চাবা ভাজ,
ৰঙাপানী গিলি লৈ শুই থাকে মঞ্চত।


<|endoftext|>
<|startoftext|>


তোমালৈ…
তোমাৰ হিয়াৰ বুলনিত খোজ দিব দিয়া এবাৰ
মই সেউজীয়াৰ বাতৰি হৈ বুটলি আনিম সকলো হালধীয়া।
দুচকুৰ গভীৰতাত ডুবি চাব দিবা কাহানিবা,
মই জোনাক হৈ সিঁচি আহিম তাত এধানি সপোনৰ ৰূপালী আভা।
হেঙুলীয়া আবেলি এটিত আহিবা কেতিয়াবা,
গধুলিলৈকে আমি পাতি থাকিম
গুটিমালি ফুলবোৰৰ কথা…
<|endoftext|>
<|startoftext|>


স্তৱক..
কিবা এটি টুকুৰা টুকুৰ হৈছিল
বুকুৰ একোণৰ অন্ধকাৰখিনিত।
সেয়া মৃত সপোন এটিৰ অন্তিম স্তৱক আছিল।


<|endoftext|>
<|startoftext|>


তোমালৈ…
মই হেৰাই যোৱা পৰতে,
দুবৰিৰ ভাঁজত আলফুলে গাঁথি থৈ যাম
তোমালৈ থকা মোৰ শেষ বিন্দু মৰম।
সেই মৰম তুমি বুকুত সামৰি ল’লেই,
আকাশ এখনত মই অমৰ হৈ ৰ’ম…


<|endoftext|>
<|startoftext|>


স্তৱক…
তুমি অহাবাটেৰেই উভটি যোৱাৰে পৰা,
কবিতাবোৰ বিষাদৰ স্তৱক মাথো হৈ থাকিল।
খহি পৰা সপোনবোৰৰ মৃতদেহবোৰ সাৱটি
এতিয়া জানো বুকুত ঠাই দিব পাৰি শব্দৰ অমৃতানুভূতিক?


<|endoftext|>
<|startoftext|>


তাই…
তাৰ ধেমালি-ধেমালি লগা কথাবোৰতে এদিন
তাইৰ ৰাংঢালী হিয়াখন ভাগিল।
সপোন বুটলিবলৈ গৈ তাই হাঁহিটো হেৰুৱাই উভতিল।


<|endoftext|>
<|startoftext|>


ঠিকনা..
হৃদয়ে ঠিকনা বিচাৰি হাহাকাৰ কৰাৰ আগেয়েই
মই এটি মৃতদেহ হ’ম।
বন্ধ কৰি ল’ম পোহৰে আমনি কৰাৰ বাট…
আৰু সামৰি থ’ম আকাশৰ সীমনাত সপোন ৰচাৰ হেঁপাহ।।
হৃদয়ে ঠিকনা বিচাৰি হাহাকাৰ কৰাৰ আগেয়েই
মই নিঃশব্দে সমাধিস্থ হ’ম।


<|endoftext|>
<|startoftext|>


বাংময়…
ধুলিয়ে ঢকা আকাশ নিকা কৰিব খুজি
কতবাৰ নামিল বাংময় বৰষুণ…
একেবোৰ কথাই বুকুৰ আপোন বুলিবলৈ
অনুভৱবোৰ কিন্তু আজিও শব্দহীন…


<|endoftext|>
<|startoftext|>


মই…
তোমাৰ বসন্ত বসন্ত যেন লগা ধেমালিটোৰ আঁৰে আঁৰে
এটি কক্ষচ্যুৎ নক্ষত্র হ’লো মই
অথচ,পদুম পাতৰ ছাঁত লালিত-পালিত আছিল এই হৃদয়।


<|endoftext|>
<|startoftext|>


অভিমানবোৰ খন্তেকীয়া
হিয়াত এটা গান গুণ গুণ
বিভোৰ হৈ কৈয়ে পাওঁচোন
মই ভালপাওঁ বৰষুণ…


<|endoftext|>
<|startoftext|>


শিকলিত বান্ধ খাই
শিল হৈ পৰিছে
কলিজাৰ টুকুৰা
শিখণ্ডীৰ স্তনৰ দৰে
ওলমিব ধৰিছে
শৰীৰৰ ডাঠ ময়লা
সেউজীয়া পাত
নীলা আকাশ
কাজল নয়ন
পোতাশালত ক্ষণ গণি গণি মুকুতিৰ
পাহৰিছোঁ পাহৰিছোঁ পোহৰৰ সংগীত


একা-বেঁকা সেই বাট
গোঁসাই ঘৰৰ ভজন
তোৰ খাৰুৰে জুনজুন
অন্ধকাৰত বাট খুপি খুপি পৃথিৱীৰ
হেৰুৱালোঁ হেৰুৱালোঁ জোনাকৰ তিৰবিৰ


<|endoftext|>
<|startoftext|>


গুপ্তঘাতকৰ নাটক, দিগ্বিজয়-যাত্ৰা কৰে হেনো এই সোণৰ প্ৰদেশত | আঙুলি উঠিলেই ভঙা হ’ব, শিৰ নত নহ’লেই কটা যাব | ৰজা আৰু পশুৰ অট্টহাস্যত মাৰ যায় ধুমুহা গাজনিৰ যুগলবন্দী, ডুবি যায় অসহায় গাঁৱলীয়া তিৰোতাৰ চিত্কাৰ | প্ৰতিবাদ- প্ৰতিবাদৰ অস্ত্ৰ সাজিছোঁ মই তেজেৰে শাণ দি দি; বিদ্ৰোহ- বিদ্ৰোহৰ পতাকা উৰুৱাই সেনা গঢ়িছোঁ ঘামেৰে প্ৰাণ দি দি |


হুংকাৰ দি দি আগবাঢ়ে
জনতাৰ লিলিপুট সেনা
ষাঁড়ৰ দৰে দৌৰি যায়
কঁকালত বিদ্বেষৰ টনা


হায় মোৰ চেনেহী আই
এটি এটিকৈ জ্ঞাতি মোৰ
ছগাৰ দৰে জুইত জাহ যায়
বাই-ভনীৰ শিৰৰ সেন্দুৰ
মৰিশালিৰ জুইতে লুকায়


<|endoftext|>
<|startoftext|>


ঘৰ মোৰ ছাই
শিবিৰ হ’ল শূন্য
কাৰেঙত এতিয়া জমিছে মজলিছ
চালাক ৰজা মত্ত
পালি পহৰীয়া ধন্য
ৰাজকোষত ধনৰ উনৈশ-বিশ


ভাঙি এই কাৰাগাৰ
পোতক ল’ম কাৰোবাৰ
কাৰেং হ’ব চাৰখাৰ


আক্ৰোশৰ মুঠি বান্ধি ওপৰলৈ
চিঞৰিম প্ৰাণ খুলি
“মই দধীচি, মই দধীচি …”


<|endoftext|>
<|startoftext|>


এখন সাগৰৰ দুষ্যন্ত প্ৰেমত
মই শকুন্তলা
তোমাৰ দুবাহুৰ অগ্নিগড়ত
ঊষা হ’ব বিচাৰোঁ মই
অথচ মোৰেই স্বপ্নেৰে
আশাৰ পাল তৰা এজাক মানুহ
মোৰ মাজতেই সিহঁতে বিচাৰে
সুখৰ এচমকা উৰ্মিলা হাঁহি!!


<|endoftext|>
<|startoftext|>
দেওবাৰ বুলি বিশেষ একো নাছিল কাহিনী
মাথো হৰিহৰনৰ কণ্ঠত বহি থাকিল গুলজাৰ চাহাব গোটেই আবেলি


কিমান নো বন্ধ কোঠাত সোমাই থকিম
বুলি দুৱাৰ খিড়ীকি তাল ফাল লগাই
ওলাই আহিলোঁ গধুলি ,


শৰণীয়া পাহাৰত তেতিয়া বেলি ডুবিছিল
জোনাক উঠাৰো কোনো আগজাননী নাছিল
আৰু ময়ো নষ্ট চৰিত্ৰহে
এন্ধাৰৰ সুযোগত হাত দিলোঁ নেপালী তিৰোতাজনীৰ গাত
থকথককৈ কঁপিল গোটেই মানুহজনী
বতাহত ভৰ দি ছাঁই ৰঙী চৰাই এটা উৰিল
মটিয়া শিল এটা গুৰ গুৰকৈ বাগৰিল
গোটেই চহৰখনতেই খবৰটো বিয়পিল
৫.৪ ৰিস্টাৰস্কেলত হেনো ভূইকঁপ এটা বলিল……………..


<|endoftext|>
<|startoftext|>


চকুৰ ভাষা বিধ্বস্ত দেহৰ ৰেখা
নার্চিছাছৰ দৰে আপুনিও পৰিব পাৰে
নিজৰেই প্ৰেমত…..
আৰু তেনেদৰে,
সংক্ৰমিত হব পাৰে আকৌ এবাৰ প্ৰেম
মানুহৰ পৰা মানুহলৈ
হৃদয়ৰ পৰা হৃদয়লৈ……


<|endoftext|>
<|startoftext|>


সময়ৰ ঘহনিত গড়ৰ ছাল হৈছে সপোনৰ কোমলতাবোৰ
সপোনবোৰ গড়ৰ ছাল
আমিবোৰ শামুকৰ খোলা
একোবাৰ মূৰ উলিয়াই চাই
খোলাৰ ভিতৰত শুই থকা কিবা এটাই,
ক’ৰবাত ফুলিছে শিমলু
ধূলিয়াৰী চকু এহালিত হেৰাইছে বাটৰ আঁত
কোনোবাখন বুকুত জ্বলিছে পলাশ..


মানুহবোৰ ক্ৰমান্বয়ে শিল হৈছে
আধুনিকতাৰ ফাগুনে বিধ্বস্ত কৰি থৈ গৈছে
ব’হাগৰ গাভৰু হেঁপাহ


কেৱল চোৱাৰ বাবে পৃথিৱীখন চাই
আমি আকৌ হৈ পৰোঁ শামুকৰ খোলা
প্ৰয়োজন নহয় দুবাৰ চোৱাৰ
বাগৰ সলাই আকৌ কলাঘুমতিত যায় মানৱতা


কোনেও নুশুনাকৈ চৰাই এটাই চিঞৰে
প্ৰতিধ্বনিৰ বিষ লৈ খহটা হৈ গৈ থাকে নিতে
সপোনবোৰৰ ছাল..


<|endoftext|>
<|startoftext|>


ভালপোৱাৰ কথাৰে লিখিবা
মোলৈ এখন চিঠি
ম’বাইলত নুসুধিবা
ৰাতি আৰু কিমান বাকী!
চাকৰিটো জানা
টেটৰ পৰীক্ষা দি
লঘোণীয়া পেটেৰে
নালাগে ক’ব তোমাক
ভালপাওঁ বুলি
যদিহে দিয়ে
তোমাৰ ঘৰে তোমাক
মোলৈ বুলি!
চাকৰিটো নাযায় যদি
চোতালত ওমলাম
ভৱিষ্যতৰ সপোনটি!
তথাপি কৈ থওঁ
দেউতায়ো লৈছে অৱসৰ
এটাই মাথোঁ ভাইটি
সিও যে বেকাৰ!
বেজাৰ নকৰিবা
বাইকত ফুৰাবলৈ
নতুবা
ম’বাইলৰ ধন ভৰিব
নোৱাৰিম হয়তো মই!
ভালপোৱাৰ কথাৰে লিখিবা
মোলৈ এখন চিঠি
ম’বাইলত নুসুধিবা
ৰাতি আৰু কিমান বাকী!!


<|endoftext|>
<|startoftext|>


সন্ধিয়া নামিবলৈ দিয়া,
তৰাবোৰো আহিবলৈ দিয়া,
খামুচি থকা মোৰ চকুলোবোৰ
জোনাকৰ পোহৰ অলপ সিঁচি বৈ যাবলৈ দিয়া |
নিশাবোৰত আপোন হওঁতে সাৱটি ধৰা মোৰ উশাহবোৰ
পাখী লগাই উৰি যাবলৈ দিয়া,
ডোখৰ ডোখৰ কৈ ভাঙি পেলোৱা মোৰ সপোনবোৰ
কেঁচা তেজ হৈ বৈ যাবলৈ দিয়া।
এইয়া নিথৰুৱা হোৱাৰ বতৰ,
আঁহা আৰু আনন্দ লোৱা মোৰ কবিতাৰ।
চিগাৰেটৰ ধোঁৱাবোৰ নুমুৱাই তুমিয়েই কৈছিলা,
তোমাৰ বাবেহে হেনো এই ওঁঠযুৰি!
সিদিনা সন্ধিয়া তুমিয়েই আছিলা নেকি,
মোৰ বুকুত যে আঁচোৰ মাৰিছিল কোনোবাই!
চকুপানীবোৰৰ কথাটো বাদেই দিয়া,
তেজবোৰেও বাট বিচাৰি হাবাথুৰি খাইছিল |
আজি ম‍ই শূন্য,
উকা সময়বোৰক দেৱালত ওলমাই ৰাখিছোঁ,
ঘনে ঘনে উশাহ সলাইছে সময়ে।


<|endoftext|>
<|startoftext|>


বন্দুকে বন্দুকে চলে আমাৰ বিপ্লৱ,
পথৰ কাষৰ ডাষ্টবিনে ডাষ্টবিনে আমাৰ চাউনী,
আমি প্ৰতিনিধিত্ব কৰোঁ নিচলাৰ, নিষ্পেষিত আৰু বোবা সকলক,
যাৰ মনৰ গভীৰতম প্ৰদেশৰ লুপ্ত আৰ্তনাদ ইলেকচনৰ শ্লোগানত ঠাই নাপায়,
নাপায় ঠাই সভাই মেলে, বাংলোৰ সন্মুখৰ বাগিচাত বহি ৰাতিপুৱাৰ চাহৰ কাপত,
ওলোৱা পতি–পত্নীৰ “দেশ গ’ল” শীৰ্ষক আলোচনাত।


আজি পৃথিৱীত শ্বপিং মল হৈছে,
চহকীয়ে গঢ়িছে বাৰ, ডিস্কো – পাব আৰু ৰেস্তোৰাঁ
এনে কংক্ৰীটৰ মহলৰ সন্মুখতেই কতজনৰ জীৱন চলে
কোনো ডাষ্টবিনৰ আগত মুষ্টিভিক্ষাৰে কষ্টাৰ্জিত সিকি,
যাৰ বাবে হয় আল্লাৰ মোহব্বতৰ উপহাৰ।


চহৰৰ হোৰ্ডিঙবোৰে, আকাশৰ উৰাজাহাজে, মটৰ গাড়ীৰ চকাই উৰুৱাই যোৱা বোকাই
যেন উপলুঙা কৰে- এওঁলোকৰ জীৱনযুঁজৰ মেলাক,
পুঁজিবাদৰ নৰকত সন্ধান অস্তিত্বৰ কলমৰ, সন্মানৰ চিয়াঁহীৰ,
আশা এওঁলোকৰো , বুৰঞ্জীৰ উকা কাগজত কিবা এটা লিখি যোৱাৰ,
সেই উকা কাগজৰ যোগান ধৰোঁতা হোৱাৰ ইচ্ছা আমাৰ ;
সেই ইচ্ছাকে “ইণ্ডিপেণ্ডেন্‌ছ” আৰু “ৰিভ’লিউচন”ৰ বেজ হিচাপে
বান্ধি লৈছোঁ আমাৰ জলফাই ৰঙী গেৰিলাৰ পোছাকত
এনেকৈয়ে চলাইছোঁ আমাৰ বিপ্লৱ– অবিৰত বিপ্লৱ।


<|endoftext|>
<|startoftext|>


দেওধ্বনি উঠিছে খহিছে জহিছে মানুহৰ পদূলি
অকোৱা-পকোৱা অমৃত প্রেমৰ পানী তিনিপোৱা
মোৰে শপত, দূৰলৈ নাযাবা গুচি অ’ মোৰ মনৰ মাজুলী।


<|endoftext|>
<|startoftext|>


এদিন ভাবিলোঁ বানপানী চাবলৈকে ক’ৰবালে যাম
বানপানীয়ে ক’লে, নালাগে আহিব এতিয়া সহজ হ’ল
পোনে পোনে ঘৰলৈকে নি তোমাক বানপানী দেখুৱাম।


<|endoftext|>
<|startoftext|>


মণি অ’ দেওপাৰি ফুৰিছ যে কিনো মৰম জুখিবলৈ ল’লি
অভিসাৰী নিশাটোকে আকৌ এবাৰ কিয়বা সজাই তুলিলি !


<|endoftext|>
<|startoftext|>


ভোকত চিঞৰি কন্দা শিশুসকলৰ মুখত দিবলৈ
ভোকৰ ঈশ্বৰে আনিলে মৌৰে সতে বৰভোগ
সুখতে ঢলি পৰিল সকলো শিশু দিবলৈ অভিযোগ!


<|endoftext|>
<|startoftext|>


সেই তেজাল ঘোঁৰাৰ সমাধি হ’ল
এজাক আপদীয়া বতাহে মোক কাণে কাণে কৈ গ’ল।
টগ্ বগ্ ৰ’দঘাই পাখিত যি লৈ ফুৰিছিল
অনুভৱৰ মেটমৰা বোজা।


একাজঁলি একাজঁলিকৈ বিলাইছিল
উঠি অহা প্রতিটো বসন্তক।


সপোনৰ দুৱাৰডলিত ৰৈ থাকোঁতে
মইও হৈছিলোঁ তাৰ ভাগীদাৰ ।


সেই তেজাল ঘোঁৰাৰ সমাধি হ’ল।
যি আছিল পৃথিৱীৰ প্রগলভ প্রেম পৰীয়া।


প্রেমৰ পৃথিৱীৰ তেঁৱেই আছিল অহং বাদশ্বাহ ।


সেই তেজাল ঘোঁৰাৰ সমাধি হ’ল ।
এজাক আপদীয়া বতাহে মোক কাণে কাণে কৈ গ’ল।


মই প্রতিবাদ কৰিলোঁ -নাই…নাই..


তেওঁতো কেৱল তেজাল ঘোঁৰা নাছিল ।
তেওঁ ফিনিক্স পখী।


যি প্রেমৰ নামত নিজক পুৰি সহস্ৰবাৰ ছাই কৰি দিছে ।
পুনৰ জী উঠিছে প্রেমৰ বাবেই।


তেওঁ ফিনিক্স পখী।
নিজৰ অস্থিৰ ছাইত তেওঁ সাৰ পাব ।


আৰু
আকৌ এবাৰ জগাই তুলিব আমাক ।
পুনৰ এবাৰ দৌৰিম আমি ভালপোৱাৰ দিক্‌চৌ বাটেৰে ।


তেওঁ ফিনিক্স পখী ।
তেওঁৰ জীৱাশ্মতেই তেওঁ জাতিস্মৰ হ’ব ।
পুনৰ এবাৰ আমি তেওঁৰ পঢ়াশালিত শিকিম
প্রেম আৰু কবিতাৰ আদিপাঠ…..।


<|endoftext|>
<|startoftext|>


তোমাৰ শব্দই তোলা ঝংকাৰত
হৃদয় ধুই ল’ম।
চকুপানীৰে আইৰ চকু ভৰিলেও
মই যে নোৱাৰো কান্দিব
হে আই মোক কৰিবা ক্ষমা।
তুমি থকাহেঁতেন
চিটিবাছবোৰে ৰিঙ মাৰি
ৰ’লহেঁতেন তোমাৰ কাষত
‘হীৰু দা উঠক।’
তুমি থকাহেঁতেন
বিদ্যালয়, মহা-বিদ্যালয়ত
কবিতাৰ সভা বহিলহেঁতেন
ল’ৰাবোৰে সুধিলেহেঁতেন তোমাক
‘প্ৰেমে কিয় আৱৰণ খুলি
হৃদয় জুৰায়।’
তোমাৰ ওঁঠত বিৰিঙি
শব্দৰ সমুদ্ৰত
তুলিলেহেঁতেন লহৰ
‘প্ৰেমৰ কথাতো আৰু আনক ক’ব নোৱাৰি।’
ছোৱালীবোৰে কাষ চাপি
‘আপোনাৰ বুকুৰ দাৱনিজনী ক’ত?’
বিনম্ৰতাত লীন হৈ
শব্দৰ সেউজীয়া সৰিলহেঁতেন
‘পাতবোৰ আঁতৰাই দিলে কোনে
কাৰ বাৰু সিখনি স্নিগ্ধ হাত।’
এনেকৈয়ে তুমি আছিলা
এনেকৈয়ে তুমি থাকিবা
এনেকৈয়ে তুমি গঢ়িবা
সোণোৱালী সুদিন
আইৰ বাবে
দেশৰ বাবে
জীৱনৰ বাবে
প্ৰতিটো প্ৰহৰত তোমাক লগ পাম।
আজি মই গান শুনিম
তোমাৰ শব্দই তোলা ঝংকাৰত
হৃদয় ধুই ল’ম।


<|endoftext|>
<|startoftext|>


অহাবাৰ বসন্তত আকাশখন কিনিম
শৰতত তৰাৰে সজাই দিব পৰাকৈ,
মন থাকিলে তুমিও আহিব পাৰা
এফাল আকাশ তুমিও ৰাখিব পাৰা…


অলপ তৰাও তুমি গোটাবা
নিশা ফুলাম কৰি থব পৰাকৈ আকাশখন,
আৰু বতাহজাকক কৈ থ’বা
যাতে শৰত অহাৰ দুদিন আগতে,
ঠিক দুদিন আগত
ডাৱৰক কৈ বৰষুণজাক লৈ আহে..।


জোনজনীক মই কৈছিলোঁ,
পাছে পষেকটোহে তাই থাকিব পাৰে,


তুমি পাহৰি নাযাবা
অহাবাৰ বসন্তত আকাশখন কিনিম
শৰতত তৰাৰে সজাব পৰাকৈ…..।


<|endoftext|>
<|startoftext|>


মই এখন ডায়েৰী পঢ়িলোঁ,
এটা বছৰৰ ডায়েৰী…তিনিশ পয়ষষ্ঠী দিন ।
ক’লা ক’ভাৰৰ কুঁৱলীয়ে ঢাকি ৰখা
তোমাৰ বুকুৰ সোণালী আভা…
কিছু ক্ষণ।


আকাংক্ষাৰ আখ্যান..
সৃষ্টিৰ মন্ত্ৰ..
ৰ’দ-ছাঁয়াৰ কিছু প্ৰহৰ..
নক’লেও হয়.. প্ৰতি পৃষ্ঠাতে মই..
আৰু মোৰ চপলা মৰম।


এপাহ সৰে… এপাহ ফুলে
আবেগৰ ফুল,
প্ৰতি পৃষ্ঠাতে।
কালৰ বুকুত নুমাবলগীয়া হৃদয়ৰ বহু আভা ,
তোমাৰ হাতৰ তলুৱাত শুকাবলগীয়া
মোৰ চকুপানীৰ টোপাল,
মোৰ কলিজাত মাৰ যাবলগীয়া
তোমাৰ মাতাল কণ্ঠস্বৰ..
কালজয়ী কৰি তুমি সাঁচি থৈছা
আৰু মই পঢ়িছোঁ… সংগোপনে ।


তোমাৰ ডায়েৰী পঢ়াৰ
কোনো সাংঘাটিক প্লেনিং মোৰ নাছিল।
হঠাতে পঢ়িলোঁ…. নিষিদ্ধ যদিও ।
দেখিলো কেঁচাতেজ যেন তেজাল ভালপোৱা…
দেখিলো বিচ্ছেদৰ বিধ্বংসী ত্ৰাস!
এই ব্যথাৰ শেষ ক’ত… ক’ত শেষ??
দেখিলো চকুলোৰ স্পষ্ট দাগ।
আঃ কন্দুৱাই পেলালা মোক…
মই মোৰ হৈ থকাতো নাই
শূন্যতাত ভাঁহিছোঁ মই..
তুমি গলিছা মোৰ তেজত নৈ হৈ।


এটা তাজমহল সজাৰ হেঁপাহ
তুমি বুকুত বান্ধি ফুৰিছিলা..
নাই, নাজানিছিলোঁ নিজক মমতাজ বুলি..
ডাৱৰে ঢাকি ৰখা সূৰ্য মই দেখিলোঁ।
সোণালী আভাত উজ্জ্বলিলোঁ।
শূন্য প্ৰহৰক সিঁয়াৰি ক’লোঁ-
‘হে নিষিদ্ধ প্ৰহৰ!
হৃদয়ক দিলা গান!
জীৱনক দিলা প্ৰাণ!!’


<|endoftext|>
<Print>


বুকুত উমনি কুহুমীয়া সপোন
ডিমাছা গাভৰুৰ ক’লা ফুল বচা মেথনিত
ফুলিছেনে বাৰু সুমথিৰা ফুল!


নামনিৰ উপত্যকাত নীড়হাৰা সৈনিক
অবুজ মনৰ মোহভংগ
বুজাব খুজি থমকি ৰয়
শোণিতৰ ৰং যে ৰঙা!


দাও তু হাজাত নিখোঁজ
ৰমণীয় অলক্তৰাগ
আস্থাৰ চাকি ঢিমিক ঢামাক
বিদ্রোহৰ জুই দপদপীয়া৷


ডিমাছা গাভৰুৱে আজিও নুবুজে
বন্দুকৰ বেৰেলেৰে
সূৰ্য্য উদয় হয় নে অস্ত যায়!
কেৱল জানে …
দাওদাও-তু-হাজাৰ [কপৌ চৰাইৰ সঁজা] ৰুণ।


<|endoftext|>
<|startoftext|>
হৃদয়ে কাহানিবাই হাৰ মানিলে,
তোমাৰ হাঁহিত আজি প্রাণৰ স্পন্দন।
মৌনতাই যদি সন্মতি হয়,
তেন্তে মোৰ শব্দইও আজি মৌন ব্রত লয়।
বতাহ জাকেও সুযোগ পালেই জোকাই যায়
আজি যেন প্রেমিক সময়।


<|endoftext|>
<|startoftext|>


অভিমান জানো মোৰ এইয়া ?
হাজাৰগৰাকী প্রেয়সীৰ মাজত
মোৰ স্থান?
নে কেৱল নামধাৰী পত্নী ?
শিৰত তোমাৰ হৈ যোৱাৰ বতৰাৰে
কপালত জিলিকি উঠা
তেজ ৰঙা বেলিটিৰে
মই কেৱল পত্নী।
প্রেয়সী জানো হ’ব পাৰিলোঁ?
অভিমান জানো এইয়া মোৰ?
মই যে সত্যভামাও হ’ব নোৱাৰিলোঁ
পাৰিজাতৰ বাবে দুখো নকৰোঁ
হ’ব নোৱাৰিলো মই ৰাধাও
মই বুজোঁ
আজিও ৰাধা তোমাৰ হৃদয়তে
আৰু মই…..
সকলো জানিও নজনাৰ ভাও ধৰোঁ
ভ্রাতৃ-পিতৃৰ হৃদয় শেষ কৰা
মই ৰুক্মিণী
মোৰ অভিমান?
মই কেৱল পত্নী।


<|endoftext|>
<|startoftext|>


বুকুত দুটি জোন লৈ জি এছ ৰোডত কোন তই ৰূপহী চঞ্চলা
ক’লেও নুবুজ তই
জোনাকী পৰুৱা খেদি ভালপোৱা মই কামুক গাঁৱৰ ল’ৰা।


প্ৰেমৰ হাবিয়নি ভাঙি আজি আৱিষ্কাৰ কৰিম তোৰ গুপুত পুখুৰী
পুঙাৰ অবয়ব শৰীৰ
ইপাৰ সিপাৰ নমনি
সঘন উঠা নমা।


তোৰ ওঁঠত যৌনতাৰ আদিপাঠ
শৰীৰে শৰীৰক ঠেকেছে ওৰে নিশা
কলাফুলৰ শব্দৰ তালে তালে মাতাল জিলিবোৰে নাচে
তই কেতিয়াবা দেখিছেনে বাঢ়নী পানীত পৰুৱাৰ দশা


ধাৰা ৩৭৭ত অভিযুক্ত মই এজন নপুংসক অসমীয়া ডেকা!


<|endoftext|>
<|startoftext|>


বিষ্ণু ৰাভা,
বিস্তীর্ণ তোমাৰ খোজবোৰ
যি খোজৰ ভৰত থিয় দি
চিৰ দুখীয়া হালোৱা, হজোৱা, বনুৱাই
আকাশলৈ মূৰ তুলি চাবলৈ শিকিছিল
পোহৰ দেখাৰ স্বপ্ন ৰচিছিল
সেই স্বপ্ন দিঠক হোৱা নাই এতিয়াও।


বিষ্ণু ৰাভা,
বিস্তীর্ণ তোমাৰ খোজবোৰ
যি খোজত খোজ মিলালেই
মিছিল হৈছিল
জাতি-ধর্ম-ভাষাৰ দাম্ভিকতা চূর্ণ হৈছিল
ধনী-মহাজন-জমিদাৰ হুঁচিয়াৰ হৈছিল
যি মিছিলৰ পদাতিক পদধ্বনিত
শুনা গৈছিল তোমাৰ হুংকাৰৰ প্রতিধ্বনি
সেই মিছিল আজি
শ্রান্ত-ক্লান্ত-পৰিশ্রান্ত।


বিষ্ণু ৰাভা,
বিস্তীর্ণ তোমাৰ খোজবোৰ
যি খোজত ভৰ থলেই
ক’ত জাতি-উপজাতি একাকাৰ হয়
যেন বৰ অসমত ভুল্লুংবুথু বয়
সেই বৰ অসমতে এতিয়া বৰ বৰ ফাট
তথাপিও ভুল্লুংবুথু নিৰৱধি বয়
মাথোঁ বঙহৰ তেজো ভুল্লুংবুথুত
সোঁত হৈ বয়।


বিষ্ণু ৰাভা,
বিস্তীর্ণ তোমাৰ খোজবোৰ
যি খোজত খোজ মিলালেই
দুষ্কৃতি নাশ হয়
সংস্কৃতি সত্য-সুন্দৰৰ কিৰীটি হয়
সেই কিৰীটিও আজি
দুনীর্তি আৰু দুষ্কৃতিৰ গ্রাসত
বন্দী হৈ ৰয়।


বিষ্ণু ৰাভা,
বিস্তীর্ণ তোমাৰ খোজবোৰ
মচ নৌ যাওঁতেই
তুমি দুনাই আহা
প্রলয়ংকাৰী হুংকাৰ তোলা
বিষ্ণু ৰাভা,
তোমাৰ নির্মল আভাৰে আমাক
পুনৰ জগাই তোলা।


<|endoftext|>
<|startoftext|>


সপোনত কেতিয়াও নেদেখা ৰঙৰ ফাঁকু
কালি দেখিলোঁ তোমাৰ চকুত
সপোনতে দেখা সপোনটোত।
সাৰ পাই উঠি চালোঁ
হৃদয়ৰ গভীৰতাত নিয়ৰ সিক্ত দুবৰি
আছে, খোজৰ চিন
যিফালেদি তুমি আহিছিলা মই গম নোপোৱাকৈ।
বহুতো উত্তৰ নোহোৱা ‘কিয়’ মনৰ ভিতৰত
কিয়বোৰৰ নিচুকনিত টোপনি ধৰে নে ভাঙে নাজানো।
কিন্তু আহিবা তুমি আকৌ, সপোনতে
কিয়বোৰক শুবলৈ দি দুয়ো কথা হ’ম
নিশব্দ ৰাতিবোৰ সশব্দ কৰি
জোন-বেলি-তৰা আৰু আমিবোৰৰ কথা
খোজ কাঢ়িম নিয়ৰ সৰা দূবৰিৰ দলিচাত।


<|endoftext|>
<|startoftext|>


কিজানি এদিন
তোমাক কবিতা এটিতে তলাবন্ধ কৰিম
তাৰপাছত…
মন গ’লেই তুমি নামৰ দুখটোত এটোপ-দুটোপকৈ খহিবলৈ
চাবিটো ক’ৰবাত থৈ পাহৰিম।


কিজানি এদিন
সেউজীয়াবোৰলৈ আকৌ বাট বুলিম
আবেলি এটাৰ কোলাত উঠি
পুৰণি গানবোৰত পুনৰ চুমুক দিম।
সন্ধিয়াৰ বিষণ্ণতাবোৰো
কিজানি এদিন
স্নিগ্ধ জোনাকত উটি যাব ক’ৰবালে
নদী হৈ সাগৰ এখনত জাহ যাবলৈ…
বৈ যোৱা সময়খিনিৰ অজুহাতত হ’লেও
উশাহত থিতাপি লোৱা হুমুনিয়াহটোও নোহোৱা হ’বনে
হেৰুৱাই পেলোৱা চাবিটোৰ দৰে
কোনোবা এদিন?


শিলত খোদিত ৰেখাৰ দৰে অবিচল অভিমানবোৰ
প্রকাশহীনতাত জুৰুলা প্রতিজ্ঞাবোৰ
মন্দিৰৰ ঘন্টাধ্বনিৰ দৰে পৱিত্র অনুৰাগবোৰ
সূর্যৰ দৰে সত্য সময়বোৰ
মুহূৰ্তৰ স্থবিৰতাত অমৰ হ’ব কোন?




<|endoftext|>
<|startoftext|>


মই সুধিলোঁ…
একোৱেই খৱৰ নাই
ক’ত হেৰাই যোৱা তুমি ?
তেওঁ ক’লে…
ক’তোৱেই নেহেৰাওঁ
মাথোঁ আত্মগোপন কৰোঁ
তোমাৰ হৃদয়ত,
তোমাক নেহেৰুৱাবলে’ !


<|endoftext|>
<|startoftext|>


এদিন আকাশলৈ চাই আছিলোঁ
উদাস চাৱনিৰে…
কবিতা এটা উৰি আহিল ইথাৰ তৰঙ্গৰে
আৰু ক’লে…
আজি বৰ বিষণ্ণ লাগিছে তোমাক !


<|endoftext|>
<|startoftext|>


প্রেমত আওপুৰণি মই
আৰু আওপুৰণি মোৰ
কলিজা;


কামিজত ক’লা জামুৰ দাগ
আৰু বুকুত?
আৰু
বুকুত তোমাৰ বেদনা।


<|endoftext|>
<|startoftext|>


তুমি ৰোৱা গোলাপজোপা
এতিয়াও ফুলে মোৰ বুকুত,
লাগে যদি ক’বা
হেঁপাহেৰে বান্ধিম তাৰ ডালত
অলপ স্মৃতি আৰু অলপ ভালপোৱা,
শিপালেই পঠিয়াম তোমালে
এটা সপোন, বহু পুৰণি……..।।


<|endoftext|>
<|startoftext|>


কি আঁতৰ ঘঁহিছা-আজি আকৌ কবিতা কবিতা গোন্ধাইছা!
উটি ফুৰিছা মোৰ তেজৰ ঢৌত সপোনৰ মাছ –
সাৱটি ধৰি আছা মোৰ শেলুৱৈ ছাঁ।


<|endoftext|>
<|startoftext|>


সময় উলিয়াই আহিবা-লগত আনিবা তোমাৰ এমুঠি কবিতা
শব্দৰে সাজিম আমি জীৱন
বৰ্ণৰ সুতাৰে ফটা কলিজাটো চিলাই
বৰষুণ বিচাৰি যাম।


<|endoftext|>
<|startoftext|>


কি ৰং সানিছা-ৰঙা, নীলা নে সেউজীয়া! যদি
তোমাৰ ৰং সেউজীয়া-কোৱাচোন , কোকৰাঝাৰ আজি কিয় ৰঙা?
সেইবাবেই আকাশখন নীলা ! নিহত মানৱীয়তা !


<|endoftext|>
<|startoftext|>


সৌৱা উৰিছে ধোঁৱা-জ্বলিছে তোমাৰ স্পৰ্শকাতৰ হিয়া।
সেয়ে, আজি আকৌ কবিতা কবিতা গোন্ধাইছা-হয়তো এজাক বৰষুণ দিব! তিতা পথাৰত গঁজালি মেলিব শইচ বুকুভৰা-
ভালপোৱা, মানুহক ভালপোৱা।


<|endoftext|>
<|startoftext|>


দুপৰীয়া চিফুং নবজাবি
তোৰ প্রেমত
বাৰে বাৰে পৰিবলৈ মন যায়
কনচেং
দুপৰীয়া চিফুং নবজাবি
নগা পাহাৰ সাৰ পাব
নাগিনীবোৰৰ বুকুত
মাদল বাজিব ।
কনচেং
নৈৰ পাৰত দুপৰীয়া
চিফুং নবজাবি
দেওলগা ঘাটটোৱে সাৰ পাব
আকৌ হেৰাব
কাৰোবাৰ বুকুৰ পোৱাল মণি
কনচেং
তই চিফুং বজালে
সোৱণশিৰী বলিয়া হয়
আৰু বাউলী হয় ৰহেদৈ ।
কনচেং
নৈৰ পাৰত
দুপৰীয়া চিফুং নবজাবি দেই
(তই চিফুঙত সুৰ দিলে
এবাতি আপং খাবলৈ মন যায়।)


<|endoftext|>
<|startoftext|>


তোমাক এবাৰ লগ পোৱাটো
নিতান্তই জৰুৰী
তোমাৰ দুচকু চোৰাং চিকাৰী
দুহাত তোমাৰ সৰীসৃপ
বগুৱা বাই আহে—
এটা বিশেষ দিনলৈ!


তোমাক এবাৰ লগ পোৱাটো
নিতান্তই জৰুৰী
নহ’লে বাঢ়ি যাব পাৰে
ভুল বুজা-বুজি
ভৰা লুইতৰ বুকুৰ দৰে


তোমাক নোপোৱাৰ দুঃখত
কুন্তী হৈ পৰে মন
উপস্থিতি তোমাৰ পাণ্ডুৰ দৰে


তুমি বন্ধা শিলৰ সাঁকো
পাৰ হ’বলৈ বৰ দুঃখ পাওঁ
নদী হ’ব বিচাৰোঁ মই
অথচ, মোৰ বুকুত
তোমাৰ শিলৰ সাঁকো


তুমি ভাল পোৱা বাবেই
মই এটি ঘূণীয়া সপোন
তুমিতো নেদেখা বুকুজুৰি ফুটি উঠা
দুঃখৰ পানীজোলা
তোমাৰ ওঁঠত মদৰুৱা হাঁহিৰ সেলেঙী


নাহোঁ বুলি কৈয়ো তুমি যে
অবাধে আহা— স্মৃতিৰ টুকুৰা হৈ
এটা বিশেষ দিনত!
তোমাৰ অবাধ প্রৱেশ
ৰোধিব নোৱাৰোঁ মই!!


এবাৰ তোমাক লগ পালে
সাহসী হ’ম মই
খোলা-খুলিকৈয়ে সুধিম—
কিমান দিনৰ এই অহা-যোৱাৰ খেলা!


এটা বিশেষ দিনত
বাৰে বাৰে জন্ম হ’ব বিচাৰোঁ মই
যোগমায়াৰ দৰে!
তুমিতো মোক বাচি থাকিবও নিদিয়া!
জীৱনটোকে দেখোন কাঢ়ি নিয়া
তিলতিলকৈ…


<|endoftext|>
<|startoftext|>


নীলা আকাশ সদায় নাথাকে
ক’লা মেঘো কেতিয়াবা আগবাঢ়ি আহে।
মেঘৰ চকুলো বৰষুণ হৈ তোমাৰ তিতি থকা চুলিত পৰে
প্রেম চাগৈ সেই টোপালটো আৰু চুলিখিনিৰ মাজতে জীয়াই আছে।
চুলিৰ আগত বহি টোপালটোৱে তোমাৰ গালখন মৰম কৰে,
দুখত মেঘে কৰা আৰ্তনাদ সিহঁতে ভুলতো নুবুজে।


প্রেমে মূল্য নিবিছাৰে
প্রেম অমূল্য।
দাম-দৰ কৰি প্রেমক কিয় বজাৰ কৰিলা!
নাজানো, তোমাৰ দৰে বেপাৰী মানুহ কিয় প্রেমত পৰিলা?


<|endoftext|>
<|startoftext|>


যুগৰ সন্ধান চলে
মোৰ আত্মাই আত্মাই,
আৰু মোৰ স্নায়ুৰ চেতনাত শুনা পাওঁ
তাৰ অহৰহ গৰ্বৰ ধ্বনি ।
কাৰণ মই যে পুৰুষ,
পৃথিৱীৰ আদিতম সৃষ্টিৰ কীট-বীজ
অংকুৰিত হ’ল মোৰেই প্রাণৰস পাই ।
সেই গৌৰৱতে উটি-ভাঁহি
পাহৰি গ’লোঁ মই
মোৰ সীমাৰ সাগৰ ।
সাগৰৰো সীমা আছে,
তথাপি সজালোঁ নিজকে অনন্ত মহাসাগৰ
মহাদেশ আগুৰি থকা এক লক্ষ্মণ-বলয় ।


পৌৰুষৰ অন্ত হ’ল তাত
জন্ম হ’ল আত্মচেতনাৰ
কাৰণ মই যে পুৰুষ
অসুৰ আৰু মানুহৰ প্রতিভূ স্বৰূ্প ।
সেয়ে মই মনু
কালৰ স্বয়ম্ভূ সংবাদদাতা
অথবা স্তম্ভলেখক ।
সেয়ে মই কংস
ভগ্নীৰ ভ্রূণ নষ্ট কৰা,
কাৰণ মই যে স্বাৰ্থী, মই আৰ্থী ।
প্রেম আৰু কৰুণা পাৰ হৈ
প্রাণৰ অৰ্ঘ্য বিচাৰোঁ
ক্ষণজন্মা বালকৰ কেঁচা ৰক্তত ।
সময়ে শিকাই যায়
যাতনা, আশীৰ্বাদ আৰু
মৃত্যুভয় অথবা ক্ষমতাৰ
কাৰাগাৰৰ গভীৰ আন্ধাৰ ।
মোৰ পিতৃ বন্দী হয় তাত
ঘাতকৰ হাতত প্রাণৰ আহুতি দিওঁ
মোৰ ভ্রাতৃৰ,
সেয়া উগ্রসেন, সেয়া বিম্বিসাৰ
অথবা চাহজাহান ।
কাৰণ মই যে ঘাতক
মই যে জাতক
মই ঔৰংজেৱ, মই অজাতশত্রু ।
কাৰণ মই যে পুৰুষ
অসুৰ আৰু মানুহৰ প্রতিভূ স্বৰূ্প ।


সেয়ে মই ৰাম ।
মই যুধিষ্ঠিৰ ।
মোৰ সন্মানৰ বেদীত
বলি দিওঁ
কত যে সীতা আৰু দ্রৌপদী
অগ্নিৰ বুকুত অথবা ক্রীড়াৰ মঞ্চত ।


<|endoftext|>
<|startoftext|>


পৌৰুষৰ শেষ হয় য’ত
তাতেই আৰম্ভণি নাৰীত্বৰ
তাকেই চাবুক মাৰি
সজালোঁ মোৰ জীৱনৰ যাদুঘৰ,
কাৰণ মই যে দুৰ্বল
মই যে প্রবল
মই এক স্বয়ম্ভূ ক্ষমতা ।
মোৰ অহংকাৰৰ দুৰ্গত
স্বয়ংবন্দী মই ।
স্বেচ্ছা আত্মগোপন ।
তাত চেতনাৰ পোহৰ নাই
আছে যাতনাৰ অন্ধকাৰ ।


তথাপি পুৰুষ মই,
যুগে যুগে এক কাঠিন্যৰ নাম ।
তাত প্রেম আছে,
ভিক্ষা আছে ।
হয়তো তথাপিও আছে
কামনাৰ অত্যুগ্র আহ্বা্ন ।
সেয়ে মই লালায়িত বীৰ্য ।
তথাপি ময়েতো কৃ্ষ্ণ;
কামনাৰ ৰেখ নাই,
প্রেমৰ পৱিত্রতা আছে
আৰু আছে অপেক্ষাৰ দীঘল বাট ।
কাৰণ মই যে পুৰুষ
অসুৰ আৰু মানুহৰ প্রতিভূ স্বৰূ্প ।


যদিও অসংখ্যবাৰ বহুতো নাৰীয়ে পায়
পুৰুষৰ সত্ত্বাৰ অন্ধকাৰ,
যদিও ইতিহাসৰ পৃষ্ঠাই পৃষ্ঠাই
পুৰুষৰ অহংকাৰে জন্ম দিছে
হেজাৰ মৃত সূৰ্য
যাৰ বাবে কোনো আকাশ নাই;
তথাপি পুৰুষ আছে নাৰীৰ প্রেমৰ,
তথাপি পুৰুষ আছে সীমাহীন কাব্যৰ,
অথবা পুৰুষ আছে আত্মাৰ স্পৰ্শৰ ।
সন্দেহ আছে তাত,
তথাপি সঁচা সেয়ে ।
তেনে নাৰী আছে
সেয়া সঁচা,
সেয়ে তেনে পুৰুষো আছে
দ্বিধাৰ ডাৱৰে তাক নোৱাৰে ঢাকিব ।


আদিম পুৰুষৰ চালাকি
সেয়ে বুজি পালোঁ আজি মই ।
জ্ঞানৰ বিষফল আদমে ঈভৰ কথা মানি খালে,
তাকে কৈ তাহানিৰ আৰু আজিৰ মনুবোৰে
দ্বিতীয় শ্রেণীৰ যাত্রী সজালে
পুৰুষৰ সাধনাৰ সমস্ত চেতনাক ।
পুৰুষে পুৰুষক কৰা অন্যায়ৰ
সেয়ে মই আজি কৰোঁ প্রতিবাদ ।


পুৰুষো মানুহ
যেনে মানৱী নাৰী ।
পুৰুষো দানৱ
যেনে দানৱী নাৰী ।
কিন্তু পুৰুষ দেৱতা নহয়
সমস্ত শঠতাৰ,
নাৰী যেনে দেৱী নহয়
সমস্ত চলনাৰ ।


<|endoftext|>
<|startoftext|>


মই পুৰুষ
সেয়ে মই প্রেমিক ।
মোৰো মন আছে
জীৱনৰ বাটচ’ৰা
প্রেমৰ সেউজীয়াৰে সজোৱাৰ ।
তাৰ মাজতে থাকে
সান্নিধ্য বিচৰাৰ এক জটিল আৱেগ ।
আৰু আছে জীৱনৰ খলাবমা,
কোনো সুৰে গান কৰি নোতোলা
কিছুমান কবিতা ।


ফ্রয়ডক লগ পালে সুধিম,
পুৰুষ হোৱাৰ যন্ত্রণা কিমান ।
সিমানেইনে
সুখৰো অতীত এক নিচা বিচৰাৰ যিমান ।
উত্তৰ নাথাকিব ফ্রয়ডৰো,
কাৰণ মোৰ প্রশ্নও যে
এক নিমিলা উত্তৰ ।


নাৰী আছে,
সেয়ে প্রেম আছে পুৰুষৰ ।
আজি পুৰুষ হৈ
মই গৰ্বেৰে ঘোষণা কৰিছোঁ
আৰু মোৰ জটিল প্রজ্ঞাৰে,
জ্ঞানৰ সমস্ত দুৱাৰ
মুকলি নহ’ব পাৰে আজিও পুৰুষৰ,
তথাপি নাৰী মন যেনে
পুৰুষৰো সেই মন ।
আঁহ ফলা বিচাৰত
পুৰুষে সজালে নিজকে পৰাধীন,
নাৰীত্বৰ অপমানে
পুৰুষক কৰিলে স্বাৰ্থপৰ ।
তাৰ পৰা মুক্তি নাই
সেই সমস্ত মৃত আৰু জীৱিত পুৰুষৰ ।


মই সেয়ে কওঁ
মই যে পুৰুষ,
যন্ত্রণাৰ আদিতম ৰূপ ।
পদে পদে সন্দেহৰ অগণি স্বৰূপ ।
তাৰ পৰা মুক্তি যদি আছে
নাৰীৰ প্রেমত আছে ।
সেই নাৰী দেহাতীত
সেই পুৰুষো কামাতীত ।


তথাপি
জীৱনৰ খুচুৰা হিচাপ কৰি
স্থূলতাৰ মুখা পিন্ধি
সেই পুৰুষ আৰু নাৰী
বিষাদৰ একেখনি নদীৰ
নিমিলা দুটি পাৰ ।
তাত ফ্রয়ড নাই,
আছে চিৰন্তন অপেক্ষা ।


<|endoftext|>
<|startoftext|>


ভাবি চোৱা নাই কেতিয়াও
ব্যৱসায়িক নে আন্তৰিক
মোক আদৰা মিচিকীয়া হাঁহিটো,
কিন্তু সেই হাঁহিৰে
মোৰ ভাল লাগে তোমাক
অ’ এল.চিক্সটিন পাৰ্লাৰৰ ল’ৰাটো ৷


সুগন্ধি শ্যেম্পুৰে চুলি ধুই থাকোঁতে
কোমল টাৱেলেৰে পানী টোকোতে
ভাল লাগে মোৰ
তুমি গুণগুণোৱা গানৰ কলি,
অভ্যস্ত দুহাতেৰে মোৰ চুলিত
হেয়াৰ ব্রাছ আৰু কেঁচীৰে
সঞ্চালনত ব্যস্ত হোৱা তুমি ৷


সুমধুৰ ৰিংট’নেৰে বাৰে বাৰে বাজি উঠে ফোনটো…
ছাইলেণ্ট কৰি হাঁহিমাৰি কোৱা,
তোমাৰ সময় কেৱল
মোৰ বাবেই এতিয়া ৷
দামী শ্যেম্পুৰ ফুৰফুৰীয়া গোন্ধত
বুজি পাওঁ তোমাক আমনি কৰে,
সুদূৰত থকা তোমাৰ প্রিয়াৰ মুখে ৷


ব্যস্ত তুমি মোৰ খবৰ লোৱাত,
তোমালোকৰ প্রডাক্টৰ গুণ বখনাত ৷
মই পতিয়ন গ’লেই তোমাৰ ভাগত
এক ক্ষুদ্র অংশ কমিছনৰ,
হয়তো ডিছকাউণ্টত এডিডাছৰ জোতা
অথবা এটা লেটেষ্ট মডেলৰ জীন্সৰ
পৰিকল্পনা তোমাৰ ৷
তোমাৰ কণ্ঠৰ আন্তৰিকতাই মোক স্পৰ্শ কৰে,
তোমাক সুখী কৰে মোৰ আগ্রহে ,
হয়তো মই ‘ইম’ছ’নেল ফুল’
বহুতেই ভবাৰ দৰে৷


মোৰ দৰে বহুতক
এটা নতুন ‘লুক’ দিয়াৰ বাবদ
নেজানো মই তোমাৰ কি প্রাপ্য,
হ’বপাৰে তোমাৰ আধামাহৰ বাজেট
পেডিকিউৰ বা ফ্রুট ফেচিয়েল
অথবা এটা হেয়াৰ স্পাৰ মূল্য ৷
মোৰ হাবিয়াস সুন্দৰী হৈ থকাৰ,
প্রিয়জনৰ দৃষ্টিত মুগ্ধতা দেখাৰ ৷


তোমাৰ হাতৰ নিপুনতাত
ঢৌ খেলোঁতে মোৰ চুলিত
দৌৰি আহে তোমাৰ সন্তুষ্টি ,
পলকতে মোৰ দুচকুত
আগ্রহেৰে লয়হি থিতাপি,
তুমি হাঁহি পেলোৱা,
তুমি সুখী হোৱা,
শিশুৰ দৰে লাগে তোমাক,
সুখী ক’ৰি ভাল লাগে তোমাক ৷
অ’ এল.চিক্সটিন পাৰ্লাৰৰ ল’ৰাটো.


মোক বিদায় দি তুমি সাজু হোৱা আকৌ,
অ’ এল.চিক্সটিন পাৰ্লাৰৰ ল’ৰাটো……….
আন কাৰোবাৰ চুলিত ঢৌ খেলাবলৈ,
আন কাৰোবাৰ চুলিত সপোন ৰচিবলৈ ৷


<|endoftext|>
<|startoftext|>


কোনোবাফালৰ পৰা চিলনীজনী সদায় আহি মোৰ কাষতে পৰেহি।
ফাগুনৰ বতাহৰ লগত যুঁজি যুঁজি দুয়ো নিসংগতাৰ এপিয়লা পি যাওঁ


সদায়। তাই ঈশানমুখী হৈ পুনৰ উৰা মাৰে বৃহৎ দুপাখি মেলি,
নিসংগতাৰ সংগত তৃপ্ত হৈ। মই বাট বুলোঁ ঊশানলৈ স্থিৰ দৃষ্টিৰে।


ব্যস্ততাৰ অসহনীয় কোলাহলত কিস্তি কিস্তি কৈ হেৰুৱা দিনবোৰৰ
প্রতিবিম্ব ডুব যায় শুকান পাতবোৰৰ মাজত ‘খচখচ’ শব্দ কৰি।
চিনাকী গানবোৰ পুৰণা তেজখিনিত পুনৰ ডুবাই লওঁ নিশা দুপৰলৈ।
ৰঙা পিয়লাত জিলিকি উঠা কাৰোবাৰ এটি অচিন কলিজা।


ডাৱৰৰ ওপৰৰ পৰা দেখা পৃথিৱীখন সহজ, সৰু, ধুনীয়া। ঠিক যেন
এটা জীয়া পুতলা। কিয় জানো তাই সদায় পৰেহি মোৰ কাষত
নীলা-নীলা দুচকুলৈ? কিয় টোপনিক ফাঁকি দি আঁকি যায় ৰাতিৰ
আকাশত এটাৰ পাছত আন এটা ৰহস্যময় বৃত্ত। আবেলিটো ধৰি
ৰাখিব পৰা হয়, ধৰি ৰাখিলোঁ হয় সময়ৰ মুঠিৰে।


মৰমৰ কাঁইটডাল মাটিত পুতিলোঁ। দু-ভৰি তিয়ালোঁ তপত বালিত।
মাটিৰ তলেদি যোৱা নীলা নৈ-ত ডুব মাৰিলোঁ, ‘কুলুকুলু’ শব্দৰ
মায়াভেদি। নিস্তব্ধতাৰ ওঁঠ দুটাক একো গম নিদিলোঁ।


দিগন্ত চুব নোৱাৰি। দিগন্তৰ বিশালতা অনুভৱৰ এক মিঠা সংজ্ঞা।
আজুৰি আনি গাঁথি দিবা তোমাৰ মন এই সংজ্ঞাত। জিৰজিৰকৈ
সৰি পৰিব ডাৱৰৰ শুভ্র টুকুৰাবোৰ তোমাৰ মনৰ দুৱাৰদলিত।


দুদিন হ’ল উদং-উদং মন। বৰফ লগা পাখি এটি উৰি উৰি আহি
মোৰ কাষতে পৰিলহি। তাই অহা বাটত বৰফে বান্ধিলে মায়াবি গড়।
মই আগুৱালো..ঈশানলৈ….


<|endoftext|>
<|startoftext|>


যৌৱনবোৰে ফেঁকুৰি থকা এটি সন্ধিয়া
জেমছ বাৰ, গণেশগুৰিত..
মুখত এটা জলন্ত চিগাৰেট
তিনি নম্বৰ টেবুলত বহি বহি
বিষাদবোৰ শুহি আছিলোঁ
লাহে লাহে…
এনেতে সোমাই আহিল তাই
“মে আই চিট ?”
উঠন বুকু
মোৰ লালসাপূৰ্ণ চকু
শ্বৰ্ট স্কাৰ্ট…শৰীৰত টপ
ৰঙা লিপষ্টিক
কামনা অহৰহ |
বিষাদবোৰ জ্বলাই
সোধা হ’ল অভিপ্ৰায়
দাম্ভিকতাৰে ক’লে
বেশ্যা তাই….হাঃ হাঃ হাঃ |
যৌনতা মোৰ বেপাৰ
তোমাৰ দৰে যুৱক মোৰ চিকাৰ |
তাৰ বাবে বাবে তুমি হ’ব নালগে
না্ৰী দেহলোভী নতুবা
টানিব নালাগে যুৱতীৰ কাপোৰ ,
কাৰণ সুলভ
বেশ্যা যে ম‍ই…হাঃ হাঃ হাঃ |
খিলখিলাই উঠিল তাই
নিলাজ সত্যত কঁপি উঠিল
মহানগৰীৰ অখ্যাত জেমছ বাৰ |
চিগাৰেটৰ ধোঁৱাৰ মাজেদি
চেলেকি গ’ল তাই
মুৰৰ পৰা ভৰি
নিৰ্লজ শৰীৰ..
যেন চেলেকি গ’ল
মুখাপিন্ধা সমাজৰ গুৰি…


টু লাৰ্জ পেক ভদকা
ৰঙা ওঁঠৰ চুমুক
নিষিদ্ধতাৰ পৃথিৱীত ভুমুক
গৰ্ভনিৰোধকৰ প্ৰকোপ
ৱান ম’ৰ লাৰ্জ পেক
অশ্লীল শব্দৰ কলৰোল
যৌনতাই সুখ,
সংগীহীনতা তাইৰ দুখ
পিছে খুলিব পাৰে তাই
ভণ্ড সভ্যৰ মুখ |


ম‍ই, এজনী বেশ্যা ,জেমছ বাৰ
কেইপেগমান লাৰ্জ ভদকা
আৰু মহানগৰী….
ডুবি পৰিলোঁ আমি আটায়ে
এটা বেশ্যাপূৰ্ণ…
তথাকথিত অশ্লীল ৰাতিত..
হাঃ হাঃ হাঃ ….
ভাঁহি আহে হাঁহি…
যৌনতাৰ আবেদন অহৰহ
অনুশ্চ শব্দ, অৰ্থপূৰ্ণ বাক্য
ঘূৰি থাকে অবিৰত
“বেশ্যা ম‍ই….বেশ্যা ম‍ই…”


<|endoftext|>
<|startoftext|>


খুৱ সযতনে আপোনাৰ বুকুখন আজুৰিব;
জানো, তাতেই আলফুলে পৰি আছে
আপোনাৰ ৰঙীন দিবাস্বপ্ন,
জীৱন-যৌৱনৰ খন্তেকীয়া বালিভোজ,
আপোনাৰ প্ৰিয়- নাৰীসংগ……


মনত আছেনে
তাইৰ ফুটফুটীয়া ফ্ৰকত অঁকা সপোনবোৰৰ কথা,
আপোনাৰ উদ্দাম উৎপাতত যে
তাই নাম দিছিল আপোনাক- কচুগুটি, কচুগুটি৷


চুৱা-চুইৰ খেলখনত
কঁপি কঁপি সাক্ষী হৈছিল নেকি
কোনোবা জোপোহা জাৰ্মানী বন?


জানো, লাহে লাহে
আপোনাৰ ভাল লগা হৈ আহিছিল
নীলা পাৰিৰ চাদৰ লোৱা, কিতাপেৰে বুকু ঢকা মাইনাৰ জাক
কাৰোবাৰ হাঁহি, কাৰোবাৰ চাৱনি,
কাৰোবাৰ ওঁঠ,কাৰোবাৰ লাস্যময়তা…..


বাচে-ঘাটে আপোনাৰ চুই চাবলৈ
মন গৈছিল, এগৰাকী নাৰী
হেঁপাহ ৰাখিছিল
কাষৰ চিটত বহকহি কোনো সুগন্ধিময়ী,
আৰু স্পৰ্শক হৈ উঠক
আপোনাৰ কিলাকুটি…..


সঁচা কথা ক’ব
আৰ-তাৰ সঁচা-মিছা, অভিসাৰী যাত্ৰাৰ কাহিনীয়ে
আপোনাক কৰি তুলিছিল আহ্লান্বিত!
ব্যভিচাৰী নিষিদ্ধ সোৱাদৰ বাবে প্ৰৰোচিত;


আপোনাৰ চকুৱে বিচাৰি ফুৰিছিল
চঞ্চলা-চপলাৰ দুচকু;
যাৰ দুবাহুত মাৰ নিয়াব খুজিছিল
যৌৱনৰ জোঁৱাৰ ভাটা……


কুমাৰী নাৰী আপোনাৰ বাবে
প্ৰলোভন হৈ উঠিছিল,
যিদৰে মুজাহিদীনৰ বেহেস্তত ৰখা হৈছে
এসত্তৰটা কুমাৰীত্বৰ গাজৰ…..


গাৰুৰ তলৰ সাহিত্যত আপুনি ডুৱ গৈছিল
নগ্ন ছবিৰ সাগৰত সাঁতুৰিছিল;
আৰু নাৰ্চিচাছ হৈ উঠিছিল
মাজে মাজে, কাতৰতাত…


আপুনি বাৰু ৰমনীয় ভাৱনাবোৰক
জীয়া ঢলত উটাই দিছিল নেকি ভূৰ-বান্ধি?
যি ডুলি ডুলি নাচি গৈছিল
পাপ-পূণ্যৰ তুলাচনীত……


আপুনি বিহুৱা আছিলনে?
পাইছিল নেকি ব’হাগৰ বলীয়া বতৰত
প্ৰিয় নাচনীৰ স’তে খেৰদ`মৰ উমাল অনুভৱ…..


আপুনি এদিন চৰাইখানালৈ গৈছিল, পান্থশালালৈ
অথচ পাণ কৰিব পৰা নাছিল নৃত্যৰতা নাৰীৰ মদিৰা;
আৰু
নিচা ফালি উকলিয়াই দিছিল সেই
পণ্যৰ পৃথিৱীত৷


জানো, কৃত্ৰিমতা আপোনাৰ সহ্য নহয়
সঁচাত অথবা নিচাত…


চেৰেং চেৰেংকৈ মনত পৰিছিল
কুটুমৰ জীয়েকৰ আপং
শেনচোৱাৰ ঘৰৰ শলিতা জ্বলোৱা সাজ
আৰু তাৰ মাতাল নিচাত
সৰিয়হতলিত তৰা লিখা ৰাতিৰ কথা;
কিদৰে মোহনীয় হৈ উঠিছিল
জানমণিৰ কেঁচা মৰমৰ
সঁচা সপোন…..


এদিন আপুনি হোমৰ জুইৰ উম লৈছিল,
আৱিষ্কাৰৰ সকলো উত্তাপ হেৰুৱাই;
দিনবোৰ লাহে লাহে বিস্বাদ, ৰাতিবোৰ যেন ৰংহীন


সেয়ে ঘৰত দেৱীহেন পত্নীৰ বৰ্তমানতো
“চুৰেইল” এজনীৰ ৰামধেনুৰ সপোনে খেদি ফুৰিছিল
নেকি আপোনাক, অহৰহ……


বলুকাত বিয়লি বেলা বুলি
কীৰ্তনত বাসনাবোৰ জাহ দিয়ে আপুনি;
তথাপিও ক’ৰবাত পোহপাল দিয়ে
পুৱতি নিশা কেঁচা-ফুল ভঙাৰ অনাথ হেঁপাহ৷


বৰনৈৰ বৰসোঁত, আজি বৰবিলৰ জলতৰংগ
সোঁৱৰণিত বাজি ৰয়
ৰঙীন দিবা-স্বপ্ন,
জীৱন যৌৱনৰ খন্তেকীয়া বালিভোজ
আপোনাৰ প্ৰিয়-নাৰীসংগ৷


<|endoftext|>
<|startoftext|>


পশ্চিমৰ ডুব যোৱা এজাক চৰাই মাতৰ ৰাতিবোৰ সামৰি অঘৰীটোৱে তাৰ প্রেমৰ
দিনবোৰৰ কথা ভাবে। তাৰো কোনোবা প্রেয়সী আছিল। সিও কাৰোবাক ভাল
পাইছিল প্রাণভৰি, ঠিক তাক ভালপোৱাৰ দৰে কোনোবাই। সি আজিও প্রেমত
মগন কোনো ‘ভেলেণ্টাইন অঘৰী।


অগণন গ্রহ, নক্ষত্র ভৰা বুকুৰ সৌৰজগতখন কেতিয়াবা বুকু ফাটি ওলাই আহি
যেন পুণৰ দোহাৰিব বিচাৰে জগত সৃষ্টিৰ আদি কথা। এটা নতুন কক্ষপথৰে কোনো
আদিম অঘৰীৰ সেউজীয়া পাতৰ আঁৰৰ এটা নতুন সেউজীয়া জীৱন।


বহু দিন পাৰ হ’ল….


এটা মাছ হৈ পানীৰ কণিকাবোৰৰ লগত খেলি খেলি নীলাত বিলীন হ’ল অঘৰীটো….


লুঙলুঙীয়া পুৰণি বাটটোৰে তাৰ আদিম গুহালৈ মই বাট পোনালো…


<|endoftext|>
<|startoftext|>


মাজনিশাৰ মহানগৰীত অকলশৰীয়া মই,
মনত সৃষ্টিৰ হাবিয়াস,
দেহত জীয়াই থকাৰ তাড়না আৰু


সুৰৰ লহৰত বিচাৰো জীৱনৰ ঠিকনা।


তুমি সুধিলা সুখৰ সংজ্ঞা কি?
হয় জানো তুমি আটাইতকৈ সুখী মানুহজন?
আৰু মই নিমজ্জিত হ’লো স্মৃতিৰ গৰাহত,
সুখ দুখৰ তুলনাবিহীন, শব্দহীন অটল গহ্বৰত।
মোৰো মন যায় এখন সমাজ গঢ়িবলৈ
তোমাৰ মুখত হাঁহি বিৰিঙাবলৈ
স্নিগ্ধ শীতল কোমল জোনাকত
তোমাক পাৰিজাতৰ দেশলৈ লৈ যাবলৈ!


শুকুলা মেঘৰ ওৰণি টানি
নব্য প্ৰভাতৰ ডেউকাত উঠি
উৰি যাম আমি সুখ দুখৰ বিভেদ নথকা
নতুন দিগন্ত বিচাৰি……


<|endoftext|>
<|startoftext|>


ৰাতি বাঢ়িলে
সন্ধিয়াৰ চুমাটোৱে ৰং সলায়
এন্ধাৰৰ স’তে তাৰ গোপন ভালপোৱা
হেঁপাহৰ আঁচল ফালি নিয়ৰ সৰে
প্রেমৰ এচামোচ নীলা |


<|endoftext|>
<|startoftext|>


মাৰ প্ৰথমটো চিঞৰত মই বুজিছিলো
দেউতাৰ বুকুৰে সৰকি গৈছে কেইবাটাও গুলী
দ্বিতীয়টো চিঞৰত মই নিজেও আন্ধাৰ দেখিছিলো |
ডাঙৰ হৈ মই পৃথিৱী ঘূৰিলোহেঁতেননে
গ’লোহেঁতেননে মাণ্ডেলা নাইবা ফিডেল কাষ্ট্ৰোৰ দেশ
সপোনত কাৰ নাম চিঞৰিলোহেঁতেন-গান্ধী নে পেট্ৰিচ লুমুম্বা
বুকুত সাৱটিলোহেঁতেন চাগে কোৰাণ নাইবা ভাগৱত গীতা! 
ডাঙৰ হৈ মই কোনটো ভাষাৰে বিনিময় কৰিলোহেঁতেন নিজক
অসমীয়া, বড়ো-কোনটো হ’লহেঁতেন মোৰ মাতৃভাষা
অস্ত্ৰৰ ঝনঝননিত যি ভাষা মৰে
সেয়া কেৱল মানৱতা, মানৱতা আৰু মানৱতা….!! 


<|endoftext|>
<|startoftext|>


তুমি আছা নেকি পথৰুঘাটৰ ৰণক্ষেত্রত
কিম্বা
বিজয়া দশমীৰ সেমেকা চকুহালত


সোৱনশিৰি পুনৰ গৰ্ভৱতী হ’ল
আমাৰ গাঁৱতো মাছৰ দাম কমিল
তোমাৰহে আজৰি নাই সোণ।।


<|endoftext|>
<|startoftext|>


পোতাশালৰ পৰা মুকলি কৰি দিয়া
এজাক উন্মাদৰ কিৰিলিত ত্রস্তমানমই
বিবেকক হত্যা কৰি পলাই ফুৰিছো,
সিহঁতে মুখত অঙঠা লৈ
শান্তিক মৃত্যু উপহাৰ দিব খোজে
দাহন কৰিব বিছাৰে
সম্প্রীতিৰ ঘূণেখোৱা দলং
আৰু অজ্ঞভাৱে মোৰ চকুৰ সন্মুখতে
দলঙৰ জুইত আত্মজাহ দিয়ে ।
কালিলৈ জ্বলন্ত অগ্নিপিণ্ডবোৰ ফুটছাঁই হ’ব
মৃতদেহবোৰ হ’ব শগুণৰ লোভনীয় খাদ্য।
হয়, মৃত্যু উপত্যকাৰ শীতল প্রান্তৰত
এজাক শগুণৰ অপেক্ষাত
মোৰ বিনিদ্র ৰজনীক উত্সৰ্গা কৰিছো,
মৰাশবোৰ টনাটনি কৰি
সিহঁতে কোৰ্হাল কৰিব
অত্যুত্তম খাদ্যৰে পৰিতৃপ্ত হ’ব সিহঁতৰ উদৰ।
সময় পুনৰ সুস্থিৰ হ’ব
প্রকৃতিত সন্তুলন আহিব
শান্তি বিৰাজিব মৰিশালিৰ নির্জনতাত।


<|endoftext|>
<|startoftext|>


হে জগতৰ গুৰু
কাতৰে প্ৰণামো তোমাক
সনাতন হৃদয়ৰ গৰাকী
তোমাৰ মহিমা অপাৰ ।
কোটি ইন্দুসম জ্যোতিৰে
আকৌ এবাৰ উদ্ভাসিত হোৱা ।
আকাশী গঙ্গাৰ নিৰ্মল জলত
বিকশিত হওক ভকতি কুমুদ
নিৰ্মাণ হওক বিশ্ব ব্যাপি হৰিনামৰ সেতু
মানৱৰ মুকুতিৰ সেন্দূৰীয়া পথ।


আজি এঠাউনি পানীত ককবকাই আছে
কৰুণভাৱে নিঃস্ব,পথভ্ৰষ্ট মানৱ জাতি,
বাটে পথে মুমূৰ্ষু,জীৱিত নৰকংকাল
অলিয়ে গলিয়ে পিয়াপি দি ফুৰিছে
সভ্যতাৰ মুখা পিন্ধা মানৱ বৈৰী দল।


এই দেশ
তোমাৰ এই পবিত্ৰ ধাম
বন্দী এতিয়া
ক্লান্তি আৰু অনিশ্চয়তাৰ নিৰ্মম আন্ধাৰত,
এতিয়া বিশ্বাসৰ প্ৰদীপ নজ্বলে ইয়াত
জ্বলে মাথো জাতি, ধৰ্ম, সাম্প্ৰদায়িকতাৰ নামত
বিভেদ আৰু হিংসাৰ দাবানল।
চাৰিওফালে ছিন্ন মানৱতাই বিধস্ত কৰা
পঙ্গু দেহৰ যন্ত্ৰণাকাতৰ আৰ্ত্তনাদ,
অনুভৱক সমাধিস্থ কৰি
উদভ্ৰান্ত স্বপ্নৰ পিছে পিছে
দৌৰি আছে মানুহবোৰ।


আকৌ সজাবৰ হ’ল সমাজৰ নাটঘৰ
আকৌ খেদিবৰ হ’ল পিশাচী এন্ধাৰ,
কৃষ্টিৰ নাট ঘৰে ঘৰে জ্বলাই দীপালী
সাম্য,শান্তিৰ শীতল ৰহণ ঢালি
আকৌ নুমাবৰ হ’ল ৰণৰ অগনি ।


তোমাৰ বৰ্ণিল জ্যোতিৰে
বিলাই দিয়া জেউতি জ্ঞানৰ যাউতিযুগীয়া
প্ৰচণ্ড জ্যোতিৰে কৰা জগত বিস্ময় ,
বোৱাই দিয়া বাৰিষাৰ ধাৰেৰে একতাৰ নৱৰস
কাব্য নিজৰাৰ
ৰূপে-ৰসে,গন্ধে-গানে
বৰষাই অমৃত মৌ
চিৰ সুন্দৰৰ ।।


<|endoftext|>
<|startoftext|>


নামঘৰ, মছজিদ সকলোতে জাৰি কৰা হ’ল অবৈধ ফটোৱা
“সাৱধান, স্বাধীনতা আহি আছে”,
গাওঁ-চহৰ সকলোতে বিয়পাই দিয়া হ’ল অঘোষিত বন্ধৰ বীজাণু,
বাহিৰৰ আকাশখন চোৱাৰ হেপাঁহ নকৰিব,
যিকোনো মুহুৰ্ততে উদযাপিত হ’ব পাৰে নৰহত্যাৰ অশ্বমেধ
পুষ্টিহীনতাত আক্ৰান্ত দেশৰ লক্ষ লক্ষ শিশু,
তথাপিও স্বাধীনতাৰ আঁতচবাজীত ধৰা যায় কোটি টকাৰ বাজেট


ৰামৰ চোতালত আজি উমলিব নোৱাৰে ৰহিমৰ কেঁচুৱা,
সাম্প্ৰদায়িকতাৰ বিষ বাষ্পই আবৰা আকাশ,
চৰাঘৰত উচুপি ৰয় “অহিংসা পৰম ধৰ্ম”


মাথো, কঠোৰ নিৰাপত্তাবেষ্টনীৰ পৰা নিগৰি নিগৰি ওলাই আহে “জন গন মন…”


<|endoftext|>
<|startoftext|>


মৃতদেহবোৰৰ গলিত
মোৰ মৃত্যু হোৱাৰ পিছত
সমাধিস্থলীত এপিটাফ্ খোদিত কৰা
শিল্পীজনক বিচাৰি মই কবৰখানালৈ গৈছিলোঁ,
তাত ঘূৰি ফুৰা মৃতদেহবোৰৰ এটাই
মোক শিল্পীৰ ঠিকনাটো দিছিল ।
কবৰভূমিৰ এচুকত এটা পৰিত্যক্ত গাঁতত
হাতুৰী-বটালি লৈ ব্যস্ত আছিল শিল্পী,
মৃতদেহৰ দৰে জীৰ্ণ-শীৰ্ণ তেওঁৰ হাতভৰি
মৃতদেহৰ দৰেই বীভৎস তেওঁৰ হাঁহি,
আৰু জকজকাই ওলাই থকা কামিহাড় ।


মোক দেখি (নে শুনি) সুধিলে –
মই হিন্দু নে মুছলমান,
বৌদ্ধ নে জৈন,
শিখ নে খৃষ্টান
নে মই এজন অধৰ্মী নাস্তিক;
মোৰ মৃত্যুৰ আগমুহূৰ্তত মোক
কোৰাণ শুনোৱা হৈছিল নে গীতা,
নে মোৰ বুকুত আঁৰি দিয়া হৈছিল এটা ক্ৰছ !


মই ক’লোঁ – মোৰ চিনাকি,
মই মাত্ৰ এটা গেলিব ধৰা মৃতদেহ ।


ঢেকঢেকাই হাঁহি উঠিল শিল্পী,
কাৰণ সোধাত ক’লে –
মৃতদেহৰ চিনাকি মাথোঁ মৃতদেহ বুলি ক’ব পৰাজন
কেতিয়াও সঁচাকৈয়ে মৃতদেহ হ’ব নোৱাৰে !
নিজকে খেপিয়াই চাই দেখিছিলোঁ
তেতিয়াও মোৰ মৃত্যু হোৱা নাছিল


<|endoftext|>
<|startoftext|>


অকলে খোজকাঢ়ে সি
কোনো নাই নিজৰ বুলিবলৈ
কোনো নাই তাক নিজৰ বুলি দাবী কৰিবলৈ
হাঁহিত চকুলো লুকুৱাই
অকলে খোজকাঢ়ে সি
পৃথিৱীক আপোন কৰি।


জীৱনক ভাল পাই সি
মানুহক ভাল পাই সি
মানৱতাৰ হত্যা দেখি থমকি ৰয় সি
জীয়াই থকাৰ যুজঁত
হাৰি যোৱাৰ দুখত
সকলো হেৰুওৱাৰ ক্ষোভত
অকলে খোজকাঢ়ে সি
পৃথিৱীক আপোন কৰি।


দৃষ্টিত দেখে সি পুতৌ,
কেতিয়াবা ঘৃণা আৰু কেতিয়াবা বিদ্ৰুপ
সি নাজানে, নুবুজে সিহঁতৰ জীৱন
সিহঁতে নুবুজে তাৰ হৃদয়, সি জানে
মৰিবলৈ সি নোৱাৰে, সাহ নাই তাৰ
মৰহা তাৰ দুচকুৰ সপোনক ভাল পায় সি
সেই সপোনৰ ৰঙৰ খাতিৰত
অকলে খোজকাঢ়ে সি
পৃথিৱীক আপোন কৰি।
<|endoftext|>
<|startoftext|>


আজি তৰা গণাৰ দিন, আহিবা?
আগচোতালত হৃদয়খন মেলি দিম, জিৰাবা?
সময় পালে আমি এবাৰ প্ৰেমতো পৰিম দিয়া, পৰিবা?
আঙুলীৰ ফাঁকৰ পানীটোপাল হৈ বৈ যাম,
বেয়া নোপোৱা যদি চুমা এটাৰ আঁকাৰ ল’ম তোমাৰ হাতত,
হেঙুলীয়া হৈ পৰিব যেতিয়া পশ্চিমৰ আকাশ,
আগচোতালত হৃদয়খন মেলি দিম তেতিয়া, জিৰাবানে?
সময় পালে এবাৰ হয়তো প্ৰেমতো পৰিম পাৰো, পৰিবানে?
তুমি যোৱা বাটেই ম‍ই ৰৈ আছো,
এটা সপোনৰ নাম দিছিলো ’আকুল’ ।
আজি তৰা গণাৰ দিন, উভতি আহিবা?
আগচোতালত হৃদয়খন মেলি দিম, আকৌ জিৰাবা?
সময় পালে আমি এবাৰ প্ৰেমতো পৰিম দিয়া, আকৌ পৰিবা?


<|endoftext|>
<|startoftext|>


তুমি আহিলেই মোৰ পদূলিত শেৱালি ফুলে
তুমি আহিলেই….
তাৰ তীব্ৰগোন্ধে মোক মোহিত কৰি


পাহৰাই তোলে দুখৰ স্বপ্ন
তাৰ উপস্থিতিৰ অনুভৱ কৰো মাথো মই৷
তুমি আহিলেই মোৰ বণত কহুৱা ফুলে
ৰিব্ ৰিব্ বতাহে হৰি নিয়ে
মোৰ দেহা, চঞ্ছল কৰে মোৰ হিয়া৷
তুমি আহিলেই মই প্ৰেমত পৰো তোমাৰ;
মই তোমাৰ প্ৰেমিক কবি


তুমি মোৰ কবিতাৰ প্ৰেম
তুমি আহিলেই মই কবিতা লিখো
তোমালৈ,
তুমি আহিলেই মই মাতাল হওঁ
তোমাৰ যৌৱনত
তোমাৰ ৰূপক লৈ লিখো কবিতা
প্ৰেমত পৰো
তুমি আহিলেই…..


<|endoftext|>
<|startoftext|>


কথাবোৰ যেনেদৰে ভাবিছা 
যেনেদৰে কল্পনা কৰিছা
কোনোদিনে হৈ উঠাগৈ নাই
তেনেহ’লে বাদ দিয়া সেইবোৰ
আগবাঢ়ি যোৱা ন উদ্যমেৰে
প্রতিশ্রুতিৰ নতুন প্রেৰণাৰে
কাৰণ আগলৈ যোৱাৰ নামেই জীৱন
আৰু এই জীৱনৰ সোঁতত
সহস্র কালৰ সহস্র জীৱনৰ দৰে
তুমিও এগৰাকী চিৰসংগ্রামী পথিক
জীৱন যুঁজৰ অতন্দ্র সৈনিক!
 
এটা কথা মনত ৰাখিবা
তুমি কেতিয়াও হাৰিব নোৱাৰা কিম্বা
পৰাজিত সৈনিক বুলি পলাব নোৱাৰা..
জীৱনৰ পৰা..
 
কিয়নো জীৱনেই জীৱনৰ প্রত্যাহ্বান
য’ত হৰা আৰু জিকা বিষয়টোৱেই
তোমাৰ তৰল মস্তিষ্কপ্রহুত কেৱল
অনুৰ্বৰ অহেতুক উপাদান..
 
গতিকে ন-প্রজন্মৰ হে সংগ্রামী সৈনিক!
হতাশা নহয়, নিৰাশা নহয় কিম্বা দুৰাশা
গভীৰ প্রত্যাশাৰে আগবাঢ়ি যোৱা
জীৱনৰ স’তে থাকা, জীৱনকে লৈ
স্ফুৰ্তি কৰা, খেলা নহ’লে উটি যোৱা
মহাপ্লাৱনৰ জীৱনদায়িনী সোঁতত
দেখিবা সকলো সুন্দৰ হৈছে
সুন্দৰ সুন্দৰ কেৱল সুন্দৰ
আবিষ্কাৰ হৈছে নতুন জীৱন জগত।


<|endoftext|>
<|startoftext|>


যোৱাবাৰ বানে ধোৱা পথাৰত
এথোকো ধান নাহিল ভৰাঁললৈ


ঘৰচিৰিকা কেইটাই
নকঢ়িয়ালে কুঁটা
ভৰাঁলত নাসাজিলে বাহ


সিহঁতে গুছি গল
কোনোবা দূৰলৈ
গুটি ধানেৰে ঠাহ খাই থকা
ভৰাঁলত ঘৰ বান্ধিবলৈ


আমি বোৰ ৰৈ গলো
আমাৰ আজোককাৰ ভেঁটিতে
“ভোক লাগিলে ভোককে খাম”


যিদৰে এদিন মোৰ আজোককাৰো আজোককা ৰৈ গৈছিল ইয়াত
“নদীয়ে নখহায় মানে
ইয়াতে জীম”


<|endoftext|>
<|startoftext|>


একাঠু বোকাত
বেলি পৰা পৰলৈকে
কঠিয়া ৰোব লগা হলেই
আইক এজনী বোৱাৰী লাগে


আয়ে ৰোৱা কঠিয়া
বানে মাৰিলেই
আয়ে পাহৰে পুতেকৰ
বয়সৰ অংক


তেতিয়া ছাগে
আইৰ হব লগা বোৱাৰীৰ
বাপেকে
আঙুলি মূৰত গণে
জীয়েকৰ বয়সে
কুৰি পাৰ হোৱা
কেইটা বছৰ গ’ল।


<|endoftext|>
<|startoftext|>


আপোনাক নিমন্ত্ৰণ জনালো, মোৰ ঘৰলৈ, আহিব!
আহোতে পদুলিমুখতেই আপুনি পিন্ধি অহা জোতাযোৰ


সোলোকাই থবলৈ নাপাহৰিব;
তাত লাগি থকা জাগতিক দুখৰ ধুলিকণাই
হয়তো সহিব নোৱাৰিব পাৰে মোৰ চোতালৰ প্ৰেমৰঙীন ঠিকনা!


আহিয়ে আপুনি শোকৰঙীন কাপোৰযোৰ সলাই লব,
যাত্ৰাতে ই অৰ্জন কৰা দ্বেশৰ কলুষতাই হয়তো
নসহিব পাৰে খিৰিকিকাষৰ খৰিকাজাঁইজোপাৰ স্নিগ্ধতা!
পিন্ধিব এজোৰ কাপোৰ, শুধবগা,
মোৰ সতে প্ৰেমৰঙীন হ’বলৈ এইটোৱে শ্ৰেষ্ঠতম ৰং।


আপোনাৰ সতে পৰিচয় হ’ম,
আপোনাৰ কুশল বাৰ্তা সুধিম
হয়, কুশলেই!


তাৰ পিছত যাচিম আপোনাক এপিয়লা প্ৰেম,
দুয়ো মতলীয়া হ’ম!
প্ৰেম আৰু জীৱনৰ ৰাগী
মোৰ সতে স্বপ্নৰঙীন হ’বলৈ
এয়াই সহজতম ৰাগী।


<|endoftext|>
<|startoftext|>


তোমাকলৈ এটা কবিতা লিখিছো
সময় পালে পঢ়িবা ।
কিনো লিখিম এই উকা কাগজত,


ৰঙ্গীন আখৰবোৰ উটি যায় মোৰ চকুপানীৰ কোবাল সোঁতত।
আচলতে সিমান সহজ নহয় লিখাৰ কথা
তোমাক লৈ এটা কবিতা।


তোমাৰ স্মৃতিবোৰৰ বাবে গোটেই ৰাতি শুবও নোৱাৰিলো…
বৈ যাব বুলি চকুপানীত তোমাৰ প্ৰতিচ্ছবি…
মাত্ৰ এই কথা ভাবি কান্দিবও নোৱাৰিলো!


এজনে মোক সুধিছিল -হৃদয় মানেনো কি?
মই হাঁহি এটি মাৰি ক’লো – তোমাৰ ঠিকনাটো।
তেওঁ মোক সুধিছিল- জীৱনৰ সুখ মানেনো কি?
মই ক’লো -তোমাৰ হাঁহিটো।


তেওঁ মোক পুনৰ সুধিছিল- মৃত্যু মানে কি?
মই চকুপানী মচি কৈছিলো- এই মায়াৰ সাগৰত মোক অকলশৰীয়া কৰি থৈ যোৱা তোমাৰ কথা…


বহুতৰ দৰে মইয়ো পৰিছো তোমাৰ প্ৰেমত,
সেয়ে পিন্ধিছো দুখৰ পোচাক…
আইনাখন ইমানেই চাঁও যে..
নিজৰ চেহেৰাটোৱেই পাহৰি গৈছো,
পাহৰি গৈছো মোৰ নিজৰ মাজতেই মোৰ কি সম্বন্ধ!


মোৰ আজিও মনত আছে তোমাৰ সেই শপতবোৰ…
ঘূৰি আঁহা যেন স্মৃতিবোৰৰ সতে তুমিও…


তোমাৰ প্ৰেমৰ অভিনয় চাই ভালপোৱা মই এটা মস্ত পাগল প্ৰেমিকটো….
সেইয়ে আজিও পদুলি মুখলৈ আশাৰে বাট চাই থাকোঁ…


<|endoftext|>
<|startoftext|>


বহুদিন হ’ল ঘৰটোলৈ তেওঁ ঘুৰিও নাচায়
সেমেকা, মলঙা গোন্ধেৰে বতাহ উপচিছে


বেৰত মকৰা জাল, বিচনাত ধুলি
বাগিছাত আঁঠুৱনীয়া ঘাঁহ
ঘৰটোৰ বৰ দুখ, তেওঁ নাই।
এসময়ত ইয়াতে ৰ’দে খেলিছিল
ছাঁদৰ পৰা তেওঁ পাহাৰ চাইছিল
নীলা পাহাৰৰ শাৰী…
পাহাৰ টকলা হ’ল
ছাঁদৰ বৰণ হালধীয়া হ’ল।
এতিয়া ঘৰটোৰ দুচকুত মাথো নিদ্রা ওলমে
হামিয়াই, সপো্ন দেখে;
ৰাতি যিমানে বাঢ়ে
অনামী ফুলৰ সুৱাসে ঘৰটোলৈ চঞ্চলতা নমায়
বতাহে হাত-মুৰ আফলিয়ায়
ঘৰটোত দুখে বৰপীৰা পাৰে।।


<|endoftext|>
<|startoftext|>


ঘৰটোৱে কোনো্দিন ভবাই নাছিল
তেওঁ নাথাকিলে নিজকে জেলখানা যেন লাগিব,
গছত চৰায়ে নামাতিব
কাষৰ নদীখনৰ কলকলনিও নোহোৱা হ’ব
যেতিয়া জানিলে , চকুৰ আগত চাবোনৰ বুদ্ বুদ্
জ্ঞান হেৰুওৱাৰ অর্থ তেতিয়াহে বুজিলে
লাহে লাহে তুলিকাৰ ৰংবোৰ কিছু সলনি হ’ল,
প্রথমে মটীয়া, বাদামী ক্রমে কলীয়া বৰণ ল’লে।
কিন্তু কিমানদিন থাকিব সেউজীয়াক পাহৰি ???


<|endoftext|>
<|startoftext|>


এদিন ঘৰটোলৈ এজাক বতাহ আহিল
উত্তৰ নে দক্ষিণৰ ঘৰটোৱে নুসুধিলে,
এনে মৰমলগা বতাহ !
চেঁচা চেঁচা বতাহত থক্ থককৈ কঁপিও
ঘৰটোৰ দুখ নালাগিল;
চৌদিশৰ নিৰৱতাক আপোন যেন লাগিল
আকাশত হাঁহি থকা জোনটোক দেখি চকু টিপিয়াই দিলে,
কাষৰ আম-জাম গছদুজোপাই ঘৰটোক ক’লে
আমি আছো, বতাহৰ সুহুঁৰি শুনিছো
আঁহা, একেলগে নতুনক আঁদৰো।


<|endoftext|>
<|startoftext|>


ঘৰটোত পুনৰ সেউজীয়াই পোহাৰ পাতিলে
আকাশৰ ৰংবোৰ আহি তুলিকাক চুমি গ’ল,
ৰঙচুৱা সূৰ্য, নীলা চৰাইৰ পাখি
সকলো আহি পুনৰ ঘৰটোত থিতাপি ল’লে।


সময়ে এইদৰেই সলনি কৰে ঘৰৰ গল্প।
এতিয়া ঘৰটোত মাথো দুখৰঙী সুখৰ আঁচল উৰে।।


<|endoftext|>
<|startoftext|>


শৰতৰ জোনে ক’লে তুমি আহিবা বুলি
নীলা আকাশেও ক’লে তুমি আহিবা বুলি


দূৰে দূৰে নৰ’বা তুমি
দূৰে দূৰে নৰ’বা তুমি
শেৱালিপাহিয়ে ক’লে তুমি আহিবা বুলি


দুৱৰিৰ চোতালত নিয়ৰৰ লুকা-ভাকু
পদূলিমুখত থমকি ৰয় দুচকু
দিয়ে শিঁহৰণ অনামী
দূৰে দূৰে নৰ’বা তুমি
শৰতৰ জোনে ক’লে তুমি আহিবা বুলি…


পুৱতিৰ তলসৰা শেৱালি বুটলি
বতাহজাকেও ক’লে তুমি আহিবা বুলি
সুৱাসত লহৰ তুলি
দূৰে দূৰে নৰ’বা তুমি
শৰতৰ জোনে ক’লে তুমি আহিবা বুলি…


<|endoftext|>
<|startoftext|>


শ্রম কৰিবলৈ যোৱাৰ আগলৈকে
মই তাৰ মুখলৈ চোৱা নাছিলোঁ।


জানেইতো নিবনুৱাৰ দুখ
আলাই-আথানি জীৱন


স্বপ্নলোকৰ যাত্রী
সি মোৰ সহোদৰ আছিল
নিৰবে থাকি
পুৱাৰ সাজ,ৰান্ধি-বাঢ়ি
সযতনে, সি মোক খুৱাই লৈছিল


কাণিমুনি পৰত
স্বপ্নাতুৰ এজাক ছায়াই তাক
আবৰি ধৰিছিল
সি অলৰ-অচৰ হৈ পৰিছিল
স্বপ্নৰ দেশলৈ, কোনেও নজনাকৈ
সি, অহাবাটে গুচি গৈছিল


এতিয়াও সি
পালতৰা স্বপ্নৰ নাওত
মাজে মাজে আহে
ৰোগীয়া আইৰ খবৰ লয়
ভাগৰুৱা দেহাৰে
মোৰ পজাঁত ক্ষন্তেক ৰৈ
এমুঠি খায়


পুনৰ, অহাবাটে যায়গৈ
স্বপ্নৰ দেশলৈ, কোনেও নেদেখাকৈ।


<|endoftext|>
<|startoftext|>


বাপু পুখুৰীটো বাম হ’ল এতিয়া
মাছবোৰ ভয়ত বোকাত লুকাই
বাপু বৰশী বোৰ এতিয়া আৰু


ঘৰত বনোৱা নহয় বিদেশৰ পৰা আমদানি কৰা হয়
বিদেশৰ বৰশীৰ সতে টোপবোৰো
বিদেশী ষ্টাইলত আহে বাপু
তুমি দিয়া টুপীটোকে পিন্ধি থাকে…..


তুমি আহিলে কিনো দেখিবা বাপু
কিবা আইডিয়া আছেনে তোমাৰ


তুমি আহিলে দেখিবা তোমাৰ
টুপীটো আগৰ দৰেই আছে
মাথো টুপীপিন্ধা মানুহবিলাক
তোমাৰ অচিনাকী………
হবই দিয়াছোন কিমান দিনৰ মূৰত
তুমি যে আহিবা…..
তোমাৰ জন্মদিনটো
আজি মনত পৰিছে তেওঁলোকৰ।।


<|endoftext|>
<|startoftext|>


আহিনৰ আকাশত লুকাভাকু খেলিলে
এজাক শুকুলা মেঘে
চোতালৰ দূবৰিত নিয়ৰৰ কানে কানে


শেৱালিয়েও দিলে শৰৎ অহাৰ আগলি বতৰা,
জোনাকেৰে নোৱাই ধুৱাই
আলফুলে আদৰি আনিলে আহিনেও
আকৌ এবাৰ হেঁপাহৰ শৰতক।


দুখবোৰ একাশৰীয়া কৰি থৈ
আকাশখনে পিন্ধি লৈছে অপৰূপ পোছাক
আৰম্ভ হ’ল আকৌ এবাৰ
আহিনৰ চোতালত শৰতৰ মেলা


কিন্ত্ত, আজিৰ শৰতে বিলাব পাৰে জানো
মন খুলি শান্তিৰ সুবাস?
ল’ব পাৰে জানো প্ৰাণ ভৰি শৰতৰ মাদকতা
সন্ত্ৰাসে গৰকা অসমে?
পাৰিবনে যাচিব মহিষমৰ্দিনী দুৰ্গতিনাশিনীৰ চৰণত
নিৰ্ভয়েৰে একাজলী ভক্তিৰ অঞ্জলি!


উগুল-থুগুল ষষ্টীৰ সন্ধিয়াতো যেন বিৰাজে
দশমীৰ উৰুঙা বিষণ্ণতা!
মনত লাগি থাকে এক অজান আশংকা
বাৰে বাৰেচোন বুকুৰ ভিতৰত
আতংকিত শব্দবোৰৰ ধৰফৰণি!!


তথাপিও অপেক্ষা কৰোঁ শৰতৰ ৰাতিলৈ
মোৰ বুকুৰ জেৰেঙাত ঠিয় হৈ
শব্দবোৰেও বাট চাই থাকে
জোনাকক চুই চাব’লে
শেৱালিৰ তেজ হালধীয়া ঠাৰিত
লিৰিকি চাবলে আশাৰ স্পন্দন!


শৰতৰ নিৰ্যাসেৰে জীপাল কৰোঁ মোৰ
অনুভৱৰ পথাৰ
জোনাকৰ বৰষুণত তিতি পঢ়িব’লে ৰৈ থাকো
শৰত নিশাৰ আকাশ-বতাহ মুখৰিত
নিস্তব্ধতাৰ ভাষা !!


<|endoftext|>
<|startoftext|>


ক’ৰবাত চতিয়না ফুলিছে
গোন্ধটোৱে বৰকৈ আমনি কৰিছে
ওৰে নিশা জোনাকত তিতি নিয়ৰৰ চুপতি
ঠিক তেনেকৈ…!
যেনেকৈ তুমি……!!


কঁহুৱাৰ চঞ্চলতা, জোনাকৰ উন্মাদনা
নিশাৰ শেষত সৰা শেৱালিৰ বেদনা
কোনে বাৰু বুজিব তোমাতকৈ ভালদৰে!
নিসংগ হ’লেহে বুজিব পাৰি
সৰা পাতৰ যাতনা,
উমান ল’ব পাৰি ভৰা নদীৰ গভীৰতা


ক’ৰবাত চতিয়নাবোৰ আকৌ ফুলিছে
চতিয়নাৰ গোন্ধ আৰু এজাক কুঁৱলিৰ মাজত তুমি,
জোনাকত তিতিবুৰি ৰৈ আঁছাহি
নিসংগতাৰ দুৱাৰ খুলি!
প্ৰাপ্তিৰ আতিশয্যত জুৰুলি-জুপুৰি
মোৰও নিসংগ চুবুৰী!!


<|endoftext|>
<|startoftext|>


সৰাৰ আগত
পৰিপক্কতাৰে সুমিষ্ট হৈ পৰিছিল
নিজে ৰোৱা গছৰ ফল।


হেঁপাহৰ একামোৰ তৃপ্তিৰে খাই
তেওঁ শুই পৰিল..
শৰীৰে মনে বৈ গ’ল অমৃত স্বাদ।
পৰিপক্কতাৰ স্বাদ..
এতিয়া অমৃত শয়ন।


এদিন…
জীৱনৰ স্পৰ্শই তেওঁক সপোন দেখুৱাইছিল।
বুকুত ঘৰ বান্ধিছিল আকাংক্ষাই।
ঘৰৰ চৌপাশ সেউজীয়া কৰিবই কৰিব…
ফল, ফুল, শইচ, ঘাঁহ…।
হাতৰ মুঠিত বীজ আৰু
চহ্ কৰা মাটিৰ উৰ্বৰ বুকুৰ বিহ্বলতা!!
অংকুৰণ…
লহ্ পহ্ কৈ বাঢ়ি অহা সেউজত
মন সেউজ..
পৃথিৱী সেউজ..
সেউজ হৃদয়ৰ স্বপ্ন।


সেউজ বুকুত
ফুল ফুলে..
পখিলা উৰে..
ৰঙীন! বৰ ৰঙীন!!


পৰাগ-সংযোগ..
কণমানি বীজ বুকুত বান্ধি
ফল ধৰে..
বাঢ়ি আহে..
বৰণ সলায়..
ক্ৰমে মিঠা হয়..
তেওঁ চাই ৰয়.. মাথোঁ চাই ৰয়
তৃপ্তিৰ অমৃত ফল।


আৰু,
হেঁপাহৰ একামোৰ খাই
জীৱন মন্থনৰ ক্লান্তিত
তেওঁ শুই পৰে….
প্ৰকৃতিৰ নিগূঢ় সংলাপ আঁওৰাই
তেওঁ শুই পৰে।


<|endoftext|>
<|startoftext|>


দিল্লীৰ মধুকৰ মেহৰা,
উজনিলৈ আহি কি এৰি গ’লা
ডিব্ৰু-চৈখোৱাৰ লঠঙা গছত
দেখি আহিলো তোমাৰ মন..
ঈগল হৈ পৰি আছে আকাশলৈ চায়।


তোমাৰ ৰোমান্টিক সুহুৰিটো শুনি
দপদপাই দৌৰি গ’ল এজাক বনৰীয়া ঘোঁৰা..
হয়তো তোমাৰ ধমনীতো উঠিল একেই উদ্দাম ঢৌ।
সেয়েতো দিশহাৰা হ’লা..
মেঘ যেন চুলি,
তৰা যেন চকু,
কল-পটুৱাৰ বুকু যেন বৰণ চায়।


তিনিচুকীয়া চহৰত কি এৰি গ’লা
মধুকৰ মেহৰা?
ৰোমান্টিক সুহুৰিটো ওঁঠতলৈ
ৰাজধানী এক্সপ্ৰেছত তুমি
ঘৰৰ ল’ৰা ঘৰলৈ যোৱাঁগৈ।


অৰুণাচলৰ শীতল বতাহজাক
তোমাৰ পাচে পাচে নাযায় ..
তুমি বিচাৰিলেই লগত নাযায় এজাক সেউজীয়া..
উজনিৰ সেউজ অৰণ্য এৰি।
বুকুত বাহ ল’লেও বৰফে
নাযায় এচমকা শুভ্ৰ বৰফ
তোমাৰ পাচে পাচে।


বাটত ভোকত খাবলৈ লৈ গৈছা নেকি
টোপোলা-ভাত আৰু পোৰা পিটিকা মাছ ?
নাখাবা… শৰীৰত মিলি যাব তাৰ সুবাস।


উভতি নাচাবা মধুকৰ,
বুকুখন ৰিমঝিমাই বিষাব..
গুঁইজানৰ বাঢ়নি পানীয়ে বুৰাই পেলোৱাৰ দৰে
বুৰিব তোমাৰ ৰোমান্টিক মন।


ওঁঠত যে লৈ গৈছা মিঠা সুহুৰি
আৰু বুকুত পিছল সেউজীয়া শেলুৱৈ..
মন পিছলিব চাবা মধুকৰ..
সাৱধানে যোৱাঁগৈ ।
ছাটি-ফুটি লগোৱা হৃদয়ৰ গ্ৰীষ্ম
শীতল হোৱা নাই এতিয়াও..
মধুকৰ মেহৰা!!
ৰাজধানী এক্সপ্ৰেছৰ বাতানুকুল ডবাত।


<|endoftext|>
<|startoftext|>


পাহৰি পেলাব পাৰি কেতিয়াও নাপাহৰো বুলি ভবা বহুতো কথা৷
কাৰোবাৰ অবিহনে সহজ নহ’ব বুলি ভবা জীৱনটোও সহজ হৈ পৰে ধীৰে ধীৰে…
পাৰ ভাঙি অহা দুখবোৰো শুকাই


আহে নিজৰ গতিত লাহে লাহে…
এদিন দুদিনকৈ দেখোন হাঁহিবোৰো ঘূৰি আহে,
পুনৰাই এসোপা সপোনেও ভিৰ কৰেহি দুচকুত…
নতুনৰ আগমনে পুৰণিবোৰ হৈ পৰে মাথো কিছু হুমুনিয়াহ
আৰু …..
কিছু নষ্টালজিয়া….
জীৱনৰ।।


<|endoftext|>
<|startoftext|>


হৃদয়ত আছা তুমি অথচ কিমান দূৰৈত আজি…
আজিকালি মইও খুবেই ব্যস্ত জানানে
খামোচ মাৰি লৈ নাথাকো দুখ,
ব্যস্ততাৰ ছেকনীৰে সৰকি যায় সময়…
নেদেখো সপোন
সুখৰ এমাৰত সজাৰ…


<|endoftext|>
<|startoftext|>


সন্মুখত ব্যর্থতাৰ আলিংগন
দূৰৈত সুখৰ তাচ্চিল্য।
নিশাৰ অন্ধকাৰ,
তাতে মই আৰু মোৰ অনুভৱ।
মদিৰাৰ তালে তালে উথলি উঠিছে
অনুভৱৰ চাকনৈয়া…


<|endoftext|>
<|startoftext|>


তুমি অবিহনে সুখী হোৱাৰ সম্পূর্ন অভিনয়
কৰিছো..
শিকিছো আনক ফাকি দি হাঁহি থকাৰ..


চকুপানিখিনি বাধা দি ৰাখিছো.
কিছুমান ভাললগা স্মৃতি সপোন আছিল
বুলি পাহৰিব চেষ্টা কৰিছো


বেদনাবোৰৰ সৈতে প্রেমৰ মধুৰ
পুলকখিনি সামৰি থৈ
অকলে আগবাঢ়িব
লৈ আজি বাৰে বাৰে আজি উজুটি খাইছো..


<|endoftext|>
<|startoftext|>


এটি চিনাকি বাঁহীৰ সুৰ
দূৰৈৰ পৰা ভাহি আহিছে,


ক্ৰমশঃ


চিনাকি বাঁহীৰ সুৰে আজি
বিষাদভৰা জোনাকৰ সৈতে
নির্জনতাৰ কথা পাতিছে।


<|endoftext|>
<|startoftext|>


আঙুলিৰ ফাঁকেৰে সৰকি যোৱা সময়খিনিতেই আছিল সপোনবোৰ
এতিয়া মকৰাজালত লাগি থকা দিনবোৰ মোৰ নহয়


হুৰাই উৰুৱাই দিয়া মই যেন এজাক হালধীয়া চৰাই
অচিনাকি সুৰৰ ৰাগী লাগি হেৰুৱালো পৰিচয়।।


<|endoftext|>
<|startoftext|>
অর্ধ নিশা জোনৰ
বুকুত হেনো বাজে
নৈ পৰীয়া চিফুঙৰ


বহু মধু সুৰ,
মলয়াই হেচুকি
বাউলী কৰে
আধা খোলা চুলি,
তথাপি নপৰে শাঁত
ঘাঁ লগা উদং বুকু…


নিশাৰ পখীৰ কুৰুলিত
মাতাল হয় জোনাক,
বুকোচাত টোপাল টোপাল
নিয়ৰ সাবতিও
চেঁচা নপৰে ধৰণী…
আকৌ মাক হোৱাৰ সপোণে
আকুহি বিদির্ণ কৰে হাতিপটী…


সপোনে সপোনে পুৱতি
হেৰায় যায়
নৈ পৰীয়া জোনাক,
গোপণে সৰি পৰে
চোতালৰ শেৱালী,
লুকাই পৰে সকলো
দেহৰ আপদিয়া
বগা সাজ যোৰত…


<|endoftext|>
<|startoftext|>


বানত উটি গৈছে দুখুনীৰ তাঁতশাল
আপোনাক চেল্যুট মাৰিছো
কামিহাড় ওলোৱা পুতুকণৰ দেহা


ফটাকানিত লুকাই ৰহিমাৰ লাজ
আদিম সভ্যতালৈ উভতাই নিয়াৰ আপোনাৰ এক যুগান্তকাৰী প্ৰচেষ্টা
আপোনাক চেল্যূট মাৰিছো


হৰিণাৰ মাংসৰে সুসজ্জিত বিদেশীৰ অতিথিশাল
আহঃ গোন্ধটো মোৰ ছাল ভেদি যায়
গড়ঁৰ শিঙে কঢ়িয়াই আনে বিলাসী জীৱন
হাতী দাঁতেৰে শুৱাই প্ৰেয়সীৰ অনামিকা
আপোনাক চেল্যুট মাৰিছো
চেল্যুট… চেল্যুট…. চেল্যুট


ফুটপাথত বিনায় গর্ভৱতী মহিলা
ওৰে ৰাতি মথাউৰিত সাৰে থাকে সত্তৰবছৰীয়া বৃদ্ধৰ কাঁহ
মৰাশ’বোৰক পৰ দি কেঁকাই থাকে জোনটোৱে
মৃত্যু সহজ নহয় তৰুণ গগৈ ডাঙৰীয়া
সহজ মদ
আপোনাক চেল্যুট মাৰিছো


দুটকাত সহজলভ্য কন্ড’মৰ টুকুৰা
তথাপি কিয় বাঢ়ে জনসংখ্যা
কিয়…. কিয়…. কিয়
আমাক জবাব লাগে তৰুণ গগৈ ডাঙৰীয়া


এদিনৰ হাজিৰাত এককেজি চাউল আৰু কেৰাচিন এপোৱা
তাৰো দুটকাত পুজিপতিৰ হাঁতোৰা
আপোনাক চেল্যুট মাৰিছো!


তৰুণ গগৈ ডাঙৰীয়া
হাহাকাৰৰ পৰিসংখ্যা নুলিয়াব
হাতযোৰ কৰিছো !


<|endoftext|>
<|startoftext|>


আপুনি ৰ’দে পোৰা বেলিটোৰ কথা জানেনে
আপুনি বাৰু এখন আকাশ নিৰ্মাণ হৈ থকাটো মন কৰিছেনে?
নাজানো বুলি নক’ব
কিয়
আপোনাৰ পিতাকোচোন ৰ’দে পুৰিছিল
আপোনাৰ আয়ে ঢাকি দিয়া নাছিলনে কলৰ পাতেৰে
পিতাইৰ ৰ’দে পোৰা পিঠিখন


আপুনি আসৈ মাতিছে কিয়
ৰজাৰ সৌকাৰ কোব মনত নাই
পাহৰিলে নেকি পথৰুঘাট, গহপুৰ, চৰাইপুঙৰ
বেত্রাঘাতৰ বেথা


আপুনি সেউজীয়া মানে অৱসাদ বুলি ভাবে নেকি


এন্ধাৰত জুৰুলা হোৱা নিশাবোৰত আপুনিও অৱগাহন কৰে
আপুনিও পাঠ কৰে ধূসৰ জোনাকী কবিতা
আপুনিও চিনি পাই বৰষুণ অহা ঋতুবোৰৰ বাট


মনত পেলাওকচোন
নাঙঠ অঙঠাৰ বাবে কুচি-মুচি কেঁকুৰিত
শীতক পুৰি পুৰি ছাঁই কৰা ৰাতিবোৰৰ বেদনা


স্বাধীনতা
দুচকুৰ পতাত ওলমি থকা
তুমি এটি মিঠা কবিতা।।


<|endoftext|>
<|startoftext|>


আজি বহুদিনৰ মুৰত
দোকমোকালিতে উঠিছো
হাতত সাৰে ভৰিত সাৰে


ধৰণীৰ পদুলিৰ ফালে
অতি সন্তৰ্পণে আগ বাঢ়িছোঁ…
মৰতৰ মানৱতা খিনি
শৰতৰ শেৱালিপাহৰ সৈতে
দুৱৰি দৰাৰ ওপৰত
নিয়ঁৰত জিপাল হৈ পৰিছে!
বহু দিনৰে পৰা মনত
অদম্য হেপাহ এটি পুহি ৰাখিছোঁ-
শৰতৰ সৰা শেৱালিপাহৰ সৈতে
গেলি-পচি নিশেষ হোৱাৰ আগেয়ে
মানৱতাখিনি বুটলি আনিম বুলি ভাবিছোঁ!!
একবিঙ্শ শতিকাৰ
প্ৰদূ্ষিত সমাজ ব্যৱস্থাত
সুৰাশিক্ত নিয়ৰকণাৰ সঙযোজনত
মানৱতাত ভেকুৰ লাগিছে
তথাপি
মানৱতাখিনি সাঁচি ৰাখিব খুজিছোঁ
সেয়ে,
উৱলি যোৱাৰ আগেয়ে
আজি দোকমোকালিতে
যথাসম্ভৱ মানৱতা বুটলিব আহিছোঁ…


<|endoftext|>
<|startoftext|>


পাই হেৰুৱাৰ বেদনা কিমান
মোক সুধিব নাপাহৰিব……..
আত্মাৰ বেথা আৰু মনৰ অস্থিৰতা


জীৱন মৰূত ভ্ৰমি ফুৰা
প্ৰাপ্তিৰ হাবিয়াস……
দূখবোৰ ভগাই দিব পৰা হ’লে..
জীৱনবোৰ জানো সুন্দৰ নহ’লহেতেন…
বেদনাবোৰ অশ্ৰুৰে ধুব পৰা হ‘লে
হৃদয়বোৰ দেখোন
জুৰ পৰিলেহেতেন…..
পৃথিবীৰ মলিনতা…..
বৰষুণৰ পানীয়ে ধুব পাৰিলে…..
আত্মা আৰু মনৰ প্ৰশান্তি
সদায় দেখোন থাকিলেহেতেন…..
জীৱন জানো এনেকুৱাই……
দূখবোৰক সূখেৰে হৰণ কৰিলে
ভাগফল চোন
শূণ্য হয়।


<|endoftext|>
<|startoftext|>


মই বাট চাম
তুমি আহিবা
লগ পাম


কথা পাতিম
দুয়ো,
একান্ত ব্যক্তিগত
নাই নাই!!
আমিতো জানো ইজনে সিজনক
সময় যেন স্তব্ধ
তুমি অহাৰ বাটত!!
মই স্বাৰ্থপৰ হৈছো..
সময় বিচাৰিছো
তুমি কৈছা
এইয়া আমাৰ প্ৰথম আৰু শেষ লগ পোৱা..
বেয়া নাপাবা..
ক্ৰমশঃ
সময়
আকৌ আমি
লগ পাম
বাট চাম তুমি
অহালৈ।


<|endoftext|>
<|startoftext|>


বেগটো গাড়ীত তুলি তাইলৈ চালোঁ
চলচলীয়া চকুৰে তাইৰ গাল জিলিকিছে
আকৌ কেতিয়া আহিবা- তাই সুধিলে


ছয়মাহৰ পিছত- চকুপানীখিনি মচি দিলোঁ
আঙুলি কেইটা লিৰিকি তাই ক’লে-
ইমান দিন মোৰ আঙুলিতে নাটে
জীয়াই থাকিম নে ইমান দিন ?


তাইৰ হাতখন জোৰে খামুচি ধৰিলোঁ
এটোপাল চকুলো ওলাই আহিব খুজিলে
নাকান্দোঁ-
কান্দিলে তাই যাবলৈ নিদিব
লাগিলে উচুপিম ওৰেটো বাট


চিঠি লিখিম নহয়-
সকলো খবৰ জনাই থাকিম
ধুনুক খুব মৰম কৰিবা
এতিয়া যাওঁ-


গাড়ীখন চলিল
বতাহবোৰ লাহেকৈ সোমাই আহিল
হাতত লাগি থকা তাইৰ উমখিনি
গালে মূখে ভালদৰে সানি ল’লোঁ


লগৰ চিপাহীখিনিয়ে মোলৈ চাই হাঁহিছে
মিছাকৈ ভেকাহি এটা মাৰি ক’লোঁ-
তুম লোগ নেহীঁ চমঝোগে…!


<|endoftext|>
<|startoftext|>


ক’ চোন কুলি
মাত দিবলৈ সময় নাই বুলি


কত মানুহৰ বুকু কঁপাই
কত মানুহৰ হিয়া নিচুকাই
ক’লৈ তই আঁতৰি গ’লি?


<|endoftext|>
<|startoftext|>


বাৰিষাৰ বলিয়া বান
আন সকলোকে ঢাঁহি-মুহি আন
দেখুৱাই দে তোৰ বাহুৰ শকতি
খহাই নে মোৰ বাৰীৰ মাটি
কাকূতি মিনতিলৈ নিদিবি কাণ


<|endoftext|>
<|startoftext|>


শৰত আহক শেৱালি সৰক
মনবোৰ উলাহত নাচক
লোকে গাই যাওক দেৱীৰ ভজন
দুখ বোৰ হওক হৰণ-ভগন
দিনবোৰ হওক সুখৰ কাৰক


<|endoftext|>
<|startoftext|>


চেঁচা পৰিলে ৰাতিবোৰ
চেঁচা পৰিব হাতৰ জোঁৰ
আনিম ডাঙৰীৰ ভাৰ কান্ধত লৈ
সানি জলপানত ম’হৰ খাঁটি দৈ
তাই কাণত ক’বহি- তুমি মাথোঁ মোৰ


<|endoftext|>
<|startoftext|>


বৰষাই কান্দে
দুগালেৰে বৈ আহে ধল
শৰতৰ সুবাসী আদৰণিত বৰষা হৈ পৰে অস্থিৰ


বৰষাই কান্দে
ৰাউচি জুৰি কৰে হৃদয়ৰ আলাপ।


এপৰ দুপৰ দুখৰ সময়
এটোপ-দুটোপ খঙৰ চকুলো
বৰষাই কান্দে
পুত্ৰসকলকো কন্দুৱায় ।


শদিয়াত সপোন ধেমাজিত মায়া
লখীমপুৰত ভঙা-গঢ়াৰ মায়াময় খেলা
নগাঁওত প্ৰেম কাজিৰঙাত সেৱা
মাজুলীত গুৰুজনাৰ কাতৰ প্ৰাৰ্থনা
বৰষাই কান্দে
হেৰুৱাৰ বেদনাত হৃদয় ওপচে।


বৰষাই কান্দে
বৰপুত্ৰৰ আঁতৰত হৃদয়ে ৰাউচি জুৰে
লুইতেও সোৱৰায়-বুঢ়া লুইত বোৱা কিয়
বৈ যায় ধলৰ চকুলো


বৰষাই কান্দে
ধলৰ চকুলো নিগৰে
পথাৰত ভাঙি যায় সপোন
উটি যায় গৰ্বৰ প্ৰাসাদ
পদূলিত মায়াই ভূৰ সাজে
বৰষাই দাত নিকটাই হাঁহে
শংকা, শংকা আৰু শংকা


বৰষাই কান্দে
মানৱৰ অত্যাচাৰত হিয়াখন ভাগে
খঙৰ জ্বালাত প্ৰলয় নামে
ভূ-পৃষ্ঠত পুত্ৰসকলে জীয়াতু ভুগে


শাৰদী আকাশত
নিয়ৰ নামিব খোজে
বৰষাই দেখে
শেৱালীজোপা ভৰি ভৰি ফুলে
বৰষাৰ ঠেহ ভাগে
পৃথিৱীত ধলৰ জোৱাৰ কমে।


<|endoftext|>
<|startoftext|>


এতিয়া মৃত্যু এক বিজ্ঞাপন,
সুযোগ পালেই বটলে বটলে বিক্রী হয় আবেগ,
সত্বা হেৰুৱাই এতিয়া আমি উলঙ্গ,
ককাল নাই বুকু নাই
ক’ত পিন্ধিম ৰনাংগনৰ কবচ,
আৰু
হম হম কৰিবলে
বিচাৰি পোৱা নাই কলিজা।।


<|endoftext|>
<|startoftext|>


এতিয়া কতো তেজ ৰঙা গোলাপ নুফুলে,
ধর্ষিতাৰ দেশত
মিছিল হৈ বয় কামনা,
ৰাজপথত গোট মাৰে ভালপোৱা,
অচিনাকি উজাগৰী ৰাতি ককবকাই মৰে
বহু চিনাকি মৌপিয়া ।।


<|endoftext|>
<|startoftext|>


তাইক সিঁহতবোৰে বেয়া পায়
যেতিয়া ..
অসৎ কাৰ্যৰ প্ৰতি সজাগ দৃষ্টি ৰাখে,
দৰিদ্ৰৰ ওপৰত কৰা অত্যাচাৰৰ প্ৰতিবাদ কৰে
আটাইতকৈ বেয়া পায়
যেতিয়া মাত মাতিবলৈ মুখামুখি হয়
তাৰ বাবে …
যিমান অপমানিত কৰে কৰক
আক্ষেপ নাই,
যিমান বদনাম ৰচনা কৰে কৰক
ভ্ৰুক্ষেপ নাই,
তাই আগবাঢ়ি গৈয়েই থাকিব যেতিয়ালৈকে লক্ষ্যত
উপনীত নহয়।
তাই প্ৰতিবাদ কৰিয়েই থাকিব যেতিয়ালৈকে
তাইৰ মৃত্যু নহয়।
তাই ভাবে…..
শব্দৰ জন্ম হয়, যিমানেই কাঁড় মাৰে কেতিয়াও বিনাশ নহয়,
প্ৰতিবাদৰ জুই বাঢ়ি যায়, যিমানেই পানী ঢালে কেতিয়াও নুনুমায়।
কাৰোবাক যদি অন্তৰত আঘাট দিছা
সেই শব্দৰেই মালা গাঁঠি যোৱা
এডাল ৰঙীন সূতাৰে…
তাতেই বিচাৰি পাবা, যদিহে বিচাৰিব জানা
কাৰোবাৰ প্ৰতিবাদৰ ভাষা
মিছাক সঁচা, সঁচাক মিছা কৰিব নজনা
অন্তৰৰ সৰলতা।


<|endoftext|>
<|startoftext|>


তুমি আহিবা বুলি
পদূলিত ৰুইছিলো দুটা কলপুলি
আঁৰি দিছিলো এডাল আমডালি
তুমিতো নাহিলা মোৰ মনদৰা হৈ
শেৱালিৰ সুবাস লৈ
তুমি আহিলা এজাক শিল বৰষুণ হৈ
শিলৰ বুকুৰ পানী নিগৰি নিগৰি
তুমি আহিলা এক বন্যাবিধৌতহৈ!


<|endoftext|>
<|startoftext|>


তলসৰা শেৱালিয়ে ক’লে
গুপুতে, কাণে কাণে
কুঁৱলীৰ ওৰণী খহাই


সুৰুয আহিছে
শাৰদীয় আকাশ ফালি।
আবতৰীয়া বান
নিবিছৰা হিংসাৰ ৰাতি
হেৰাই যাব খোজা মানবতা
আৰু পাহৰণি চেনেহ প্ৰীতি
সকলো আঁতৰাই পাহৰাই
এটা নতুন দিনৰ আৰম্ভণি
কুঁৱলীৰ ওৰণী খহাই
সুৰুয আহিছে
শাৰদীয় আকাশ ফালি।
বনত জোনাক মনত জোনাক
দিবলৈ ঢালি
আহিছে আজি সাজি কাঁচি
সৌৱা চোৱা শাৰদী ৰাণী।


<|endoftext|>
<|startoftext|>


শৰতৰ পৰশত বিহ্বল শেৱালি
লৈছে কুৱঁলীৰ ওৰণি টানি
পদূলিত আছেহি বহি
সুবাসিত বিনিদ্র ৰজনী।


<|endoftext|>
<|startoftext|>


তোমাৰ হাত ধৰি
বগুৱা বাই আহিছে
এমুঠি স্নিগ্ধ জোনাক।
নদীৰ পাৰৰ কহুঁৱা বননি
লাহী দেহাৰ ভাঁজত হালিছে,
শৰতৰ উতলা অনুৰাগত
আকাশখনো নদীত ডুবিছে।
উশাহবোৰ, হাঁহিবোৰ
পুজা, পুজা গোন্ধাইছে।
অনাবিল মৰমেৰে উপচাই
শৰতে আজি পৃথিৱী চুমিছে।


<|endoftext|>
<|startoftext|>


কি শীতল এই পৰশ!
নিয়ৰে মুকুতা সনা
দুৱৰি ডৰাৰ বুকুতো বাৰু


এনে পৰশ লাগিছে নেকি?
মানে আহিনৰ পৰশ!
দুই এপাটকৈ শেৱালিবোৰো ফুলিছে
পৰিবেশো হৈছে যেন বাঙ্ময়।
সুৰুজ নামৰ অসুৰটোৱে
জক্ মকোৱা নিয়ৰৰ টোপালবোৰ
কাঢ়ি নিছে, আৰু
সতেজ শেৱালিবোৰক
চুহি চুহি নাম দিছে
মৰহা শেৱালি।
পৰিযোৱা প্রতিটো পাপৰিতেই
বাৰু থাকে নেকি অভিসাপ!
মৰহি যোৱাৰ।
নে মানুহৰ হৃদয়তো থাকে
একো একোপাহ মৰহা শোৱালি!!


<|endoftext|>
<|startoftext|>


আকাশ এখনত মই…


আকাশখন নিজৰ কৰি লোৱাৰ হেপাঁহত


এদিন আঁতৰাই পঠিয়াইছিলোঁ জোনবাইক
জীৱনেৰে সাঙুৰ খাই পৰিল
আঁউসীৰ ঘনঘোৰ অন্ধকাৰ
অথচ মোৰ প্রিয় আছিল জোনাক!


ভাগৰি ভাগৰি সদায় যুঁজো একেখনি যুঁজত
শূন্যতাই য’ত পলকতে জিনি লয়
জীৱনৰ ব্যতিক্রমী পৰিচয়।


কঠোৰ বাস্তৱে নুবুজে
মৌনতাৰ ম্রিয়মান ভাষা
কোনোবাখিনিত গোপনে বাঢ়ি আহে
পোহৰৰ বাবে আতুৰ কোলাহল…
এমুঠি জোনাকৰ অভাৱত, পলে পলে শেষ হওঁ মই!


<|endoftext|>
<|startoftext|>


তই এতিয়া আটাইতকৈ গুৰুত্বপূর্ণ ইউ এচ পি
তোৰ নাম নল’লে বজাৰ মন্দা
পোক ধৰা শাক পাছলিবোৰ থ’লোঁ থাপি থুপি
তোৰ নামেৰে সজালোঁ বালিছন্দা


তোৰ নামৰ আলাহ উছাহত
আমি পাহৰিলোঁ কিমান ঘৰত
জুই দিয়া হ’ল বছৰটোত
কিমান ঘৰ গ’ল খহনীয়াত


ভালেই হ’ল দে, আজি তই নাই
পাহৰণিয়ে সাৰ মোৰ কজলা দিনৰ
কমলাকান্তৰ দেশৰ মানুহ বুলিয়ে কওঁ
উলঙ্গৰ দেশত কাম কি ধোবাৰ?


তোৰ হিয়াৰ আমঠু মহাবাহুক
ধৃতৰাষ্ট্রৰ প্রেমেৰে আকোঁৱালি ধৰা হ’ল
আঃ কি প্রেম! কি প্রেম!
বলিয়া, আজি চৌদিশে তোৰ প্রেমৰ কোলাহল।


<|endoftext|>
<|startoftext|>


তোমাৰ স্বৰ্ণখচিত স্পৰ্শৰে
ভৰাই দিয়া মোৰ বুকুৰ শূন্যতা
সপোন প্ৰত্যাশী শব্দবোৰ ফুলি উঠক
চিৰন্তন প্ৰেমৰ সুবাস হৈ,
কুঁৱলীৰ চাদৰখন মেৰিয়াই
সোণবুলীয়া থোকে থোকে
ওলমি ৰওক প্ৰেমৰ জোনাক ।


এবাৰ হাত বুলাই দিয়া
বানে ধোৱা পথাৰত
ভাগৰুৱা চৰাইবোৰ হৈ পৰক
আকাশমুখী !
গধূলিৰ নিমাখিত গাঁওবোৰত
জ্বলি উঠক চিক্ মিক্
আশাৰ চাকি !!


<|endoftext|>
<|startoftext|>


তোমাক ভাল পাওঁ বাবেই সময়বোৰ সজীৱ সজীৱ লাগে,
তোমাক ভাল পাওঁ বাবেই জীৱনটো সহজ সহজ লাগে ।
ৰজনীগন্ধাৰ গোন্ধ সনা সূৰুযমুখী এপাহে
জগাই দিয়ে মোৰ প্ৰতিটো পুৱা,
তাৰেই ৰাগীত উন্মনা হৈ ৰয়
হৃদয়ৰ অভিন্ন প্ৰৱাহ ।


<|endoftext|>
<|startoftext|>


মোক আৰু নাঙঠ নকৰিবা সখী,
কাইলৈ একেবাৰে যামগৈ বাৰু,


অন্ততঃ আজিটোত মোক পিন্ধিবলৈ দিয়া,
সুখৰ ৰঙীণ আৱৰণ।


সেমেকা সেই নিশাবোৰ গভীৰ হোৱাৰ দিনা
একা-বেকা ছাঁয়াবোৰে মোক গিলি পেলালে জানা!
ইমান অন্ধকাৰ ইহঁত!
গান এটা শুনো বুলি যেতিয়া সুঁহুৰিয়াব খোজোঁ,
দেখিলো মুখখনচোন ক’ৰবাত এৰি আহিলো!
হৃদয়খন চেঁপি তোমাক মাতোঁ বুলি ভাবোঁ,
দেখিলো হাতখনো নাই!
উচুপিবও নোৱাৰোঁ,
অন্তৰখন জানো ক’ত থাকি আহিল!


এআঙুল বহল চুমা এটা যে আঁকি দিছিলোঁ,
মনত আছেনে?
তুমিয়েইচোন কাঢ়ি থৈছিলা মোৰ মুখখন!


জাঁজী নৈৰ পাৰত যে সাবটি ধৰিছিলোঁ তোমাক,
পাহৰিলা নেকি?
মোৰ হাতদুখন তোমাৰ আঁচলতেই ওলমি ৰ’ল!


যোৱাবাৰ তোমাক নেদেখা হোৱাৰ সময়ত
হৃদয়খনো বন্ধকত দিয়া মোৰ মনত পৰিছে!


তুমিচোন মোৰ পৰা মোকেই সামৰি থৈ দিলা!
ম‍ই বাৰু কুশলে আছোনে সখী?


এপদ এপদ কৈ খুলি খুলি
মোক আৰু নাঙঠ নকৰিবা সখী,
কাইলৈ একেবাৰেই যামগৈ বাৰু,
অন্ততঃ আজিটোত মোক পিন্ধিবলৈ দিয়া,
সুখৰ ৰঙীণ আৱৰণ।


<|endoftext|>
<|startoftext|>


তুমি নহ’লে দুচকুৱে
সপোন নেদেখে
উজাগৰি নিশা
বুকুৰ শেতেলিত
শূন্যতাই ভৰি উঠে
দুচকু মুদিলেই ভাহি উঠে মাথোঁ
এখন মুখ…
যাৰ ওঁঠত মোৰ সপোনটো
জিলিকি থাকে৷


<|endoftext|>
<|startoftext|>


তোমাৰ বাবেই এতিয়াও মই
জীৱন উদযাপনৰ আখৰা কৰিছোঁ
শূন্যতাৰ প্ৰতিটো মুহূৰ্ত
তোমাৰ ভালপোৱাৰে ভৰাই ৰাখিছোঁ
তোমাৰ বাবেই মই
হতাশাৰ ধ্বংসস্তূপৰ মাজতো
এটা সেউজীয়া কবিতা
ৰোপণ কৰিছোঁ
এতিয়াও দুচকুত সপোনটো
শেষ হ’ব নিদিয়াকৈ
জীপাল কৰি ৰাখিছোঁ
কেৱল তোমাৰ বাবেই৷


<|endoftext|>
<|startoftext|>


তোমাক ভালপোৱাৰ বাবেই মই
সীমাহীন অপেক্ষাৰে
উজাগৰি নিশা
উন্মাদনাৰ পাগল নদীত
সাতুৰি ফুৰিছোঁ
আজিও বিচাৰি পোৱা নাই
ইপাৰ সিপাৰ দুটি পাৰ৷


<|endoftext|>
<|startoftext|>


এতিয়া আৰু সুধি নাথাক
শিল বৰষা কলিজাত তই থকা নথকাৰ কথা
কুঁৱলিৰ সিপাৰৰ পৰা ওলায়ো নাহিলি
স্পন্দনবিলাকত মাৰ যাবও নুখুজিলি
হেৰৌ বলিয়া কবি,
কবিতাবোৰ কবিতা হৈ নথকাত কিহৰ এনে আপত্তি
একেজাক দোপালপিতা বৰষুণতে যে মোক আজিও ভিজাবলৈ নেৰিলি?


<|endoftext|>
<|startoftext|>


আৰু…
বাঁহী বাজিলেই কদম ফুলে
হৃদয়ৰ গভীৰত গোপনে ফুলা প্ৰণয়ৰ দৰে ।
ৰাধা ৰাধা বুলি নিয়ৰ সৰে…
চকুলোৰ দৰে ।
তোমাৰ বুকুতো কদম ফুলিছিল নে কৃষ্ণ..
ৰাধাৰ ৰঙা কলিজাৰ দৰে ?


<|endoftext|>
<|startoftext|>


নিৰিবিলি নাহৰৰ তলেৰে পাৰ হৈ যাওঁতে
হঠাৎ বুকুখন কঁপি উঠিছিল
জিলমিল ৰ’দজাকত জিলিকি উঠিছিল
তোমাৰ দুচকুৰ
হালধীয়া সপোনৰ বাখৰুৱা অুনভৱ!


<|endoftext|>
<|startoftext|>


সময়েও কেতিয়াবা প্ৰতাৰণা কৰে
যেনেকৈ বৰষুণজাকে!
জীৱনৰ মধুময় সঙ্গীত হৈ পৰা বৰষুণজাকেই
কৈ উঠে অপ্ৰাপ্তিৰ কথা,
বানে ধোৱা জীৱনৰ কৰুণ গাঁথা বুকুত লৈ
আৰম্ভ হয় এদিন বৰষুণ বিধস্ত জীৱনবোৰৰ
লক্ষ্যহীন যাত্ৰা।


<|endoftext|>
<|startoftext|>


আজি বতাহত ইমান বিষাদ!
উশাহত যাতনা
তাৰ মাজতো আকাশ ফালি অহা
ৰ’দ জাকৰ সীমাহীন উন্মাদনাত
সৃষ্টিৰ তাড়না!


<|endoftext|>
<|startoftext|>


তিনিআলিৰ সিপাৰে তাই থাকে,
পুৱা উঠি বাহি গাৰে চোতাল সৰাৰ দৃশ্যত
খুলি পৰিব খোজে পদূলিৰ নঙলা।


<|endoftext|>
<|startoftext|>


ঘাম লগা বিৰিয়াপাতেৰে উজলি উঠিছে তাৰ গাটো,
ৰহিমলাৰ বুকু বিন্ধি পাৰ হৈ যায় যেন
বিৰিয়াপাটৰ একোটি খোঁচ।


<|endoftext|>
<|startoftext|>


যোৱা বেলি ডিক্রঙে ভাঙিছিল তাইৰ ঘৰ,
এতিয়া তাই ভাঙে
ডিক্রঙৰ পাৰৰ হাজাৰখন হৃদয়।


<|endoftext|>
<|startoftext|>


ক্রমাত নিলাজ হৈ পৰিছে আপোনাৰ আশাবোৰ,
সিদিনা সন্ধ্যা যে কৈছিল
ডিক্রঙে মঠাউৰি ভাঙি নিব খোজাৰ কথা!


<|endoftext|>
<|startoftext|>


চকু চাৎ মাৰি ধৰাকৈ সৰিয়হ ফুলিছে
গধুৰ হৈ আহিছে মৌচাক
কাতিমহীয়া ৰ’দ, দেহা জুবুৰিয়াইছে
এঙেৰুৱা ম’হৰ এজাক


চাপৰিৰ কঁহুৱাবোৰে বেহা সামৰিলে
নিজম পৰে শাৰদী ঢাক
নীলাত অকলশৰীয়া এটা গঙাচিলে
বাৰে বাৰে খায় ঘূৰপাক


বিলখনত আহি সমাৰোহ পাতিছে
ক’ৰ অগণন বনহাঁহ
অকাই পকাই আগবাঢ়ে লাহী কঁকালে
নিচিনি চিনা দিকচৌ বাট


ৰাধা, তোৰ গাঁৱেদি এপাক মাৰিলোঁ, খৰি লুৰিবলৈ গৈছিলি হ’বলা
নে মাছলৈ গ’লি, নেদেখিলোঁ। আজি পূর্ণিমা। কাণখোৱাৰ অর্গল খোলা।


<|endoftext|>
<|startoftext|>


বহুদিন বৰষুণ নাছিল
পিয়াহৰ গইনাত কিছুমানে
নৰ ৰক্তৰ অভ্যাস গঢ়িছিল
আৰু ক্ৰমশ: তৃষ্ণা বাঢ়িছিল।


<|endoftext|>
<|startoftext|>


অসহনীয় এই প্ৰতীক্ষা
হৃদয়জুৰি সুদীৰ্ঘ শতিকাৰ তৃষা
সন্মুখত উচ্ছল উত্তাল নদী
এবাৰ বান্ধোন সোলোকাই দিয়া।


<|endoftext|>
<|startoftext|>


যি পথেৰে আহিছিলোঁ ইয়ালৈ
সেই পথেৰেই আছিল ওভটাৰ কথা
যি পথত আছিল হেঁপাহ
এতিয়া মাথোঁ হুমুনিয়াহ
সেই পথ আজি অচিনাকি
চিনাকি কেৱল স্মৃতিৰ পদধ্বনি।


<|endoftext|>
<|startoftext|>


বাৰ বছৰ বয়সত
চয়তানে তাইৰ গাত বাহ লৈছিল,
ঈশ্বৰৰ অভিশাপ
এইবাৰ তাই পৰিৱৰ্তিত হ’ল এটা চেক্স-পুতলালৈ ।
(মাইকত ভাঁহি আহে যৌৱনৰ অবুজ বিননি)


হাজাৰ বছৰীয়া হজৰতে
মেদিনাৰ কবৰৰ পৰা উঠি আহি
তাইক পিন্ধাই দিলে অপ্রেমৰ বোৰ্খা,
লালায়িত যাতে নহয়
‘ভগৱান ইন্দ্র’ অথবা ‘প্রজাপিতা ব্রহ্মা’ ।


এইবোৰ কথা তাইক শিকোৱা হ’ল
নতুন চলনাৰে,
অবিজ্ঞানৰ নৱ নৱ ব্যাখ্যাৰে,
দেৱতাৰ অভিশাপত (?)
জন্মা নাৰীৰ প্রতিশ্রুতিৰে ।


এদিন মৰা সাগৰৰ পৰা উঠি আহিল
এটা পোক ক্রমবিকাশৰ বুৰঞ্জীৰে,
আহি ছোৱালীজনীক শিকাবলৈ ল’লে
মানুহ হোৱাৰ বিজ্ঞান ।
নাৰীৰ পৰা মানুহ
পুৰুষৰ পৰা মানুহ ।


তাইৰ কৃষ্ণ হেৰাই গ’ল
পুৰাতন কৃষ্ণ,
ঈশ্বৰৰ মুখা পিন্ধি
মানুহ হ’বলৈ পাহৰা কৃষ্ণ ।


লাহে লাহে মানুহ হ’বলৈ ধৰা সেই নাৰীৰ মাজত
হাহাকাৰ কৰি উঠিল
ইতিহাসৰ পাতে পাতে লাঞ্চিতা
হাজাৰে হাজাৰে শতৰূপা, বৃন্দা,
জুবেইদা, আয়েছা, দ্রৌপদী আৰু সীতা ।


সেই হাহাকাৰৰ পৰা মুক্তি যদি আছে
জীৱনৰ বুৰঞ্জী পঠনত আছে
মানুহৰ প্রেমত আছে,
আৰু আছে মগজুৰ দেহজ আত্মাত ।
পাৰ হৈ বেদনাৰ সমুদ্র-প্রপাত,
শেষ কৰি অসাম্যৰ মন্ত্রোচ্চাৰ
তেনে নাৰীয়ে শিকাব পাৰে মানুহক
জীৱনৰ আদি পাঠ ।
তছলিমা নাছৰিন তোমাক ধন্যবাদ !!


<|endoftext|>
<|startoftext|>


নদীখন বৈ থাকে
মই ডুবি থাকোঁ !


দুই:
প্ৰেম


মোৰ বুকুত এখন চহৰ
এজোপা গছ
বুকু ডুবুৱা এন্ধাৰ আৰু অলপ পোহৰ !


<|endoftext|>
<|startoftext|>


লেডাৰৰ পার্চৰ এচুকত সোমাই থাকে এটুকুৰা দুখ
মন গলে হাঁহিব পাৰে
মন গলে কান্দিব পাৰে
পাগলৰ দৰে ………


<|endoftext|>
<|startoftext|>


শূন্যৰ সৈতে সহবাস কৰি চাইছানে কেতিয়াবা?
বেঙে মতা ৰাতি
কলিজাত কাৰেবাৰ খোজৰ ধৰফৰনি ।


<|endoftext|>
<|startoftext|>


সময় কটাবলৈ কামাখ্যালৈ মাতিছা ?
ধুৰৰ..
তাতোকৈ,
কোনোবা বেশ্যা গলিলৈ যাওঁ ব’লা
নহ’লে কোনো দামী ৰেষ্টোঁৰালৈ..
মাছৰ মূৰ চোবাই চোবাই
তোমাক কৈ যাম
প্ৰেমিক নৰকাসুৰৰ জীৱনগাঁথা !


<|endoftext|>
<|startoftext|>


সিদিনা
ৰাজধানী এক্সপ্ৰেছৰ দৰে
বুকুৰ ওপৰেৰে
… পাৰ হৈ গ’ল
তীব্ৰ বেগী
দিল্লীৰ
মাতাল ৰাতি।
আকাশে বতাহে তাৰ
বিষবাষ্প উৰিছে।
নাযাবা ওলাই পদূলি এৰি
এতিয়া জয়াল ভয়াল
পৰম্পৰাহীন উলংগ ৰাতি।
তুমি নাৰী, তুমি জননী
ভগ্নী, পত্নী, পুত্ৰী তুমিয়েই।
আখৰহীন সময়ৰ পৰাই
লাঞ্ছিত বঞ্চিত তুমি।
সকলো নীৰৱে সহি সহি
পখীৰ পাখিৰে সাঁচিপাতত
তুমিয়েই লিখিলা মানুহৰ বুৰঞ্জী।
ইতিহাসৰ পাতে পাতে
তোমাৰ ৰক্তমাংস
শগুণৰ দৰে সিহঁতে
চিৰাচিৰ কৰে
টানি আঁজুৰি।
গুচি যোৱা তুমি
সিহঁতক এৰি
নাহিবা পুনৰ উভতি।
নিপাত যাওক মানুহৰ
নিষিদ্ধ কামনাৰ বুৰঞ্জী।
এতিয়া নিতৌ
ৰাজধানী এক্সপ্ৰেছৰ দৰে
বুকুৰ ওপৰেৰে
পাৰ হৈ যায়
তীব্ৰ বেগী
দিল্লীৰ
মাতাল ৰাতি।


<|endoftext|>
<|startoftext|>


শীতৰ ৰাতিৰ চিনাকি পৰশত
পাৰ হ’ব আৰু এটি উজাৰগী নিশা
সেইসকলৰ
যিসকল পৃথিৱীৰ প্ৰেমিক !


সেই সকল হ’ব পাৰে পৃথিৱীৰ প্ৰেমিক
যিসকলে আওঁৰাব পাৰে
আদিমতম মহাকাব্য
কিদৰে হ’লগৈ
দস্যু ৰত্নাকৰ প্ৰেমিক বাল্মীকী !


যিসকলে আগবঢ়াই দিব পাৰে
এজাক অনাথ বিকলাংগ শিশুক
আশাৰ দুখনি হাত,
হ’ব পাৰে যি, বাক্‌স্বাধীনতা হেৰুওৱা
এজাক বোবা মানুহৰ কন্ঠৰ আৰ্তনাদ
সেইসকল হ’ব পাৰে পৃথিৱীৰ প্ৰেমিক ।


গাঁৱে-নগৰে, পৰ্বতে-কন্দৰে
নীলিম জলধিৰ বুকুৱে বকুৱে
যি বিচাৰি বিচাৰি ভাগৰি নপৰে
জীৱনৰ অৰ্থ
তেওঁৰ বাবে প্ৰেমৰ পৰিধি বিশাল !


যন্ত্ৰণাত হৃদয় তিয়াই
মাটিৰ গোন্ধেৰে যি উন্মাদ হ’ব পাৰে
যি পঢ়িব পাৰে কাৰোবাৰ চকুত
বিষণ্ণতাৰ পাঠ ;
স্মৃতিৰ পাত লুটিয়াই যি
বিচাৰিব জানে সোণালী ইতিহাস
সেইসকল হ’ব পাৰে পৃথিৱীৰ প্ৰেমিক
যাৰ ঠিকনা হ’ব পাৰে
প্ৰেমৰ সুগন্ধি ঘাট !


<|endoftext|>
<|startoftext|>


কাইলৈ কোনখন হাতেৰে বুটলি আনিবি ৰ’দ এমুঠি
স্বৰ্গীয় ৰঙেৰে উপচাই দিবিনে শিশুহঁতৰ চোতাল
কাইলৈৰপৰা মচি দিবিনে দৰিদ্ৰতা-ক্ষুধা-হতাশা
কিহেৰে সজাবি গৃহহীন মানুহৰ উৰুখা কপাল !!


কাইলৈ উদুলি-মুদুলি তোৰ সম্ভাৱনাৰ পদূলি
ক’চোন, কেতিয়াবা জীপাল হ’বনে কৃষকৰ ছনপৰা মাটি
কেনেকৈ সাৰি যায় এনামূল, হাৰি যায় গদাপাণি
ডিঙিত বানপানীৰ কলহ বান্ধি আত্মহত্যা কৰিবলৈ সাজু হয় প্ৰাণৰ মাজুলী
জি এছ ৰোডত কলংকিত হয় পংকিল গুৱাহাটী
অস্তিত্বৰ ৰাজনীতিত অস্তিত্ব হেৰাব নেকি বাগৰুম্বাৰ ধ্বনি !!


পৃথিৱী, কাইলৈ খুলিবিনে নতুন খিড়িকী-
এবাৰ ক’, কেনেকৈনো জ্বলাব পাৰি তেজপিয়াৰ সাম্ৰাজ্য
নাঙঠ জনতাক ভেঙুচালি কৰি কেনেকৈ চপাব পাৰি ধন কোৰোণাৰে
আৰু কিমানবাৰ পৰাজিত হ’ব লাগিব আন্না হাজাৰে
চৰিওফালে এতিয়া দেখোন ৰাজা-কালমাডীৰ জয়ধ্বনি।
মাথোঁ এবাৰ ক’-
কিমান ’দামিনী’ ধৰ্ষণেৰে ধৰ্ষিতা হ’ব আধুনিকা দিল্লী !


আফগানিস্তান, ইৰাক কেতিয়াবাই ইতিহাস হ’ল, পৃথিৱী
এতিয়া ইজিপ্ট-লিবিয়া-চিৰিয়া নাইবা উত্তৰ কোৰিয়া
কেনেকৈ ৰুধিবি আমেৰিকাৰ কুটিল ’চাল’
পাঁচশ বছৰীয়া ইতিহাসৰ ভেটিত থিয় হৈ
যি সলনি কৰিব খোজে তোৰেই ইতিহাস !!


অজস্ৰ সম্ভাৱনাৰে তোৰ পদূলি উদুলি-মুদুলি
কাইলৈ কোনখন খিড়িকী খুলি ৰ’দ মাতিবি, প্ৰাণৰ পৃথিৱী !!


<|endoftext|>
<|startoftext|>


কিবা এটা নহয়, বহুত কিবাকিবি হেৰাই গ’ল, সলনি হৈ গ’লো মই
সলনি হৈ গ’ল সময়…
কিন্তু মোৰ ভগ্ন হৃদয়ৰ টুকুৰাবোৰত জোৰা নালাগিল
আকৌ এটি বছৰ পাৰ হৈ যাবলৈ ওলাইছে
হাঁহিছো মোলৈ চাই মই
আগতে প্ৰতাৰক আছিল অতীত, এতিয়া মই ।
আকৌ এটি বছৰ যাবগৈ …প্ৰতাৰণা এয়া সময়ৰ।


<|endoftext|>
<|startoftext|>


তুমি যোৱাৰে পৰা কোনো মাতৃয়ে সুখৰ
উশাহ ল’ব নোৱৰা হ’ল,
কোনো পিতৃৰ চকুত টোপনি নহা হ’ল।
যাৰ গর্ভত অংকুৰিত হয় বীজ
আশাৰ বীজ
মানুহৰ বীজ
জীৱনৰ বীজ
সেই নির্মল উপাসনাৰ থলী
পদাঘাতত ক্ষত-বিক্ষত হয়
লুণ্ঠিত হৈ পৰি ৰয়
অমৃতৰ সন্তানৰ শত দর্পচূর্ণ কৰি
হাজাৰ শতিকালব্ধ সভ্যতাক নগ্ন কৰি
ৰাজধানীৰ ৰজাৰ আলিত
নতুবা কোনো অখ্যাত গলিত।
হ’লেও তুমি দামিনী-
মোৰ দুর্ভগা দেশৰ কিন্তু সগর্বা নাৰী
নাড়ী ছেদ হ’লেও তোমাৰ সতে বিচ্ছেদ
অসম্ভৱ! অসম্ভৱ!!
সেয়েহে তুমি যোৱাৰে পৰা আচলতে
কোনেও কান্দিব পৰা নাই
চকুলোবোৰ মেঘ হৈ উলমি আছে মাথোঁ দুচকুত
নহ’লে কিজানিবা সৰি পৰে এই পংকিল ধৰাত
মাতৃৰ সুখৰ উশাহ
পিতৃৰ শংকাহীন ঘূমতি নহাপর্যন্ত
আমি এনেকৈয়ে থাকিম দামিনী।


<|endoftext|>
<|startoftext|>


অগণন মানুহ এই পৃথিৱীত
অথচ, জীৱন-আশ্ৰিত এদল মানুহৰ ওপৰত।
এই জন-অৰণ্যত তোমাক পোৱাটো,
জৰুৰী আছিল নেকি মোৰ মৃত্যুৰ বাবে !!
তোমাৰ স’তে চিনাকি হ’বৰ দিনা
নতুন জীৱন আৱিষ্কাৰ কৰা দিনা
জনা নাছিলোঁ, ব্যতিক্ৰম মৃত্যুৰ বাবে
এনে জীৱনৰ প্ৰয়োজন।
যি শেৱালিৰ সুবাসত,
মৃণ্ময় সৌন্দৰ্যৰ অমৰত্ব বিচাৰি পায়।
বেলিৰ হেঙুলীয়া পোহৰত,
হেজাৰ আলোকবৰ্ষৰ প্ৰেমে বাগৰ সলায়।
মৃত্যুৰ পাছত এই জীৱনৰ,
শেৱালিৰ সুৱাস – বিষাক্ত বিষণ্ণতাৰ তাণ্ডৱ।
বেলিৰ হেঙুলীয়া পোহৰত,
নাৰকীয় বাসনাৰ স্বৰ্গীয় চলচিত্ৰ !!
সেয়া মোহনীয় সূৰ্য নহয়,
আকাশ বিয়পি ওলমি ৰয়
ৰক্তাক্ত আত্মা মোৰ।


<|endoftext|>
<|startoftext|>


উৰি যাম আকাশলৈ
ডেউকা বান্ধি
এজাক ৰূপালী চৰাইৰ স’তে
এৰি থৈ যাম
এখন বগা খামৰ চিঠি
লিখা থাকিব তাত
“আহাচোন জন্ম দিওঁ
সোণালী সময়ৰ…”


<|endoftext|>
<|startoftext|>


গ্ৰীষ্মৰ এটি
বির্মষ আবেলিক
নীড়মুখী হালধীয়া চৰাইজনীয়ে ক’লেহি….
“কলিজাত ইমান ভৰ
কিয়নো দিব লাগে
সুখৰেই হওক বা
দুখৰেই হওক
আধিলৈ দিয়া মোক
লৈ যাওঁ আকাশলৈ..”


<|endoftext|>
<|startoftext|>


বর্ষণমুখৰ এৰাতি
নৈখন সাগৰৰ
প্ৰেমত পৰিল
মাজৰাতি
লৰ মাৰিছিল
সাগৰৰ সান্নিধ্য বিচাৰি…


<|endoftext|>
<|startoftext|>


ভালপোৱা আছে বাবেই
শিল হৈ যোৱা নাই বুকু
বৈ যাব পৰাকৈ 
বুকুত আছে এখনি নৈ।


<|endoftext|>
<|startoftext|>


তুমিজানিব নিবিচাৰা
মোৰ প্রেয়সীয়ে কেনে পুৰুষ ভাল পায়?


যাৰ এহাতত থাকে জ্বলন্ত চিগাৰেট
আৰু আনটো হাত থাকে কোনোবা বিদেশী গাড়ীৰ কোমল ষ্টেয়াৰিংত
-তেনে পুৰুষ তাইৰ প্রিয়।


তাই কবিতা ভাল নাপায়
কাৰণ কবিতাত সপোন নাথাকে
থাকে তেজ, বিশ্বাস আৰু অনূভৱৰ নিৰ্ভেজাল গোন্ধ


তাই বিচৰা পুৰুষজন হ’ব লাগিব পৰিষ্কাৰ পৰিচ্ছন্ন
হয়তো গাত থাকিব লাগিব এযোৰ কঢ়া ইস্ত্রীৰ ছুট


অনুভৱৰ শব্দ আৰু আউল-বাউল
দাড়ি-চুলিৰ মাজত জীৱন বিচাৰি ফুৰা বহেমীয়ানবোৰ
তাইৰ বাবে পাগল
কাৰণ
তাইৰ বাবে জীৱন উপভোগৰ বস্তু


তেন্তে শৰীৰ কি পণ্য??


অথচ তাইৰ মোৰ প্ৰেয়সী
তুমি জানিব নিবিচাৰা কিয়?
কিয় তাই মোৰ প্ৰেয়সী?


তুমিতো জানাই কবিতা মোৰ জীৱন
তাই মোৰ কবিতা
আধুনিক অথবা উত্তৰ আধুনিকতাৰ..


তাইৰ শৰীৰত তাই নেদেখা কবিতাৰ সাঁজ দেখোঁ মই
তাইৰ চকুত ৰ’দ আৰু উশাহত ফাগুন
তাই অনুভৱ কৰিব নোৱাৰা গভীৰতা তাইৰ বুকুত
চকুৰ পতাত তাইৰ সপোন তিৰবিৰাই
তাইৰ মাত মোৰ বাবে শীতলতম
হয়তো মৃত্যুতকৈও


তাইৰ সংগ মোৰ শান্তি সৰোৱৰ


তুমি জানা এহাতে মই চিগাৰেট ল’ব পাৰোঁ
ল’ব পাৰোঁ সুৰাৰ বটলো
কিন্তু ইহাতেৰে মই এৰিব নোৱাৰোঁ
জীৱনৰ সঁচা সাঁজ।


<|endoftext|>
<|startoftext|>


তাই আৰু মই একেখন শেতেলীতে শোওঁ
এন্ধাৰে সেই শেতেলী আবৰি ধৰে।


মই তাইৰ কাঁইটীয়া বুকুত মুখ গুজি দিওঁ
এটা নিদ্রাহীন ৰাতি পাৰ কৰিবলৈ।


তাইৰ নাঙঠ দেহত মই আলফুলে হাত বুলাওঁ,
তাই বিচাৰে মোৰ তেজে ধোৱা শৰীৰ।


মোৰ দুই তেজৰঙা হাত চটফটাই উঠে
কোমলতাৰ সন্ধানত।


প্রতিদিনে সেই একেই নাঙঠ প্রয়াস


বিচাৰিলেও তাই আৰু মই
এৰিব নোৱাৰোঁ সেই নগ্নতা।


চেতনাত নিশাৰ বাৰম্বাৰ আঘাতত
তাই আৰু মই পৰস্পৰে ঢলি পৰোঁ
পৰস্পৰৰ তেজাল কোলাত।


মোৰ মনে চুমি চায়
আন এটা মনৰ সঞ্চিত সেউজখিনিক।


নিশাৰ এন্ধাৰত তাইৰ
গোলাপ ওঁঠত মই মোৰ
দুই আঙুলী থওঁ….


পুনৰ এক নগ্ন প্রয়াস
তাই আৰু মই
এৰাব নোৱাৰোঁ সেই নগ্নতা…..


<|endoftext|>
<|startoftext|>


ভাল লগাৰ পৰা ভালপোৱালৈ দূৰত্ব কিমানৰ?
হয়তো বাট এপৰৰ
হয়তো বহু যোজনৰ
কেতিয়াবা স্নিগ্ধ জোনাকৰ
কেতিয়াবা ৰৌদ্ৰোজ্জল দুপৰৰ।
খেলা ছাঁ-পোহৰৰ 
উশাহ ক্লান্তিকৰ 
কোলাহল মৌন ওঁঠৰ
নৈশব্দতাত চৌপাশৰ
হৃদয় হৈ উঠে মুখৰ।


<|endoftext|>
<|startoftext|>


এটা দ গাত আছে ইয়াত
মোক ফেনেকি ফেনেকি
য’ত পুতি থৈছোঁ
এটা মুকলি বাটৰ ফালে
ৰ লাগি চাই থকা এহাল অকলশৰীয়া চকুৰ লুণীয়াত
সিঁচি থৈছোঁ মোৰ নাম,
মোৰ এই দ গাত খান্দিবলৈ
যাৰ বুকুত নিজে নিজে গজি উঠিব এদিন
ভালপোৱাৰ ইউকেলিপ্টাছ।


<|endoftext|>
<|startoftext|>


মোৰ যান্ত্ৰণা বিলাসৰ
অপৰাধী বিষাদত এদিন মৰি আছিল
কাৰোবাৰ আশাৰ এশজনী কপৌ
আজি ঝৰ-ঝৰকৈ সৰি পৰা নিয়ৰৰ পথাৰত
ফুলি উঠিছে প্ৰত্যাশাৰ হাজাৰ হাজাৰ জোনাকী পৰুৱা।


<|endoftext|>
<|startoftext|>


কোনে জানো
কোন কেতিয়া ক’ত মৰাশ হ’ম
আজিয়েই যদি সামৰি নলওঁ বাটৰ মুকুতা
হাঁহি আৰু হৃদয়ৰ পোন ৰাষ্টা
কালিলৈ কোনে থ’ব সজাই কপাহৰ মোলায়ম দলিচা!!!


<|endoftext|>
<|startoftext|>


শীতৰ ৰুক্ষতাতো
তাইৰ বক্ষত এডৰা ক্ৰিচেনথিমাম ফুলিছে
আৰু
আঁচল উৰুৱাইছে উতনুৱা এজাক বতাহে ।


হয়তো তুমি ভাল নোপোৱা
বতাহৰ সুঁহুৰি
আৰু ফুলৰ সুবাস..
সেয়ে,
আঙুৰৰ চোকা মদিৰাৰদৰে পি থোৱা হেঁপাহ..
তোমাৰ উপস্থিতিত প্ৰেমৰ দুটা স্তৱক 
মৌন হৈ শুই পৰে।


ঠিকেইতো… 
নিচাসক্ত ক্লান্তিত কবিতাৰ কি কাম !!


<|endoftext|>
<|startoftext|>


তোমাৰ বুকুত শব্দময়তাৰ হাবিয়াস
মোৰ বুকুত শব্দহীনতাৰ লয়লাস।
ইমান বৈপৰীত্য!
তথাপি অনুৰাগৰ সেই আঁজলি ৰ’দত
আজিও জলমলাই
আমাৰ চোতাল ।
কাৰণ, শব্দয়ো জানে
নৈশব্দ কিমান বাঙ্ময় –
বুকুৰ মাজত যেতিয়া সেউজীয়া থাকে।


<|endoftext|>
<|startoftext|>


এখন সাজি লোৱা দুখৰ পৃথিৱীত 
আমি জীয়াই থাকোঁ,
আমাৰ সুখৰ স্বপ্ন হেৰাই যায়
অনাহুত সন্ধিয়া এটাত
অথবা বিনিদ্ৰ নিশাৰ ধামখুমীয়াত।


আমি ঠিৰাং কৰিব নোৱাৰোঁ,
আমি জীয়াই থাকিবলৈ সংগ্ৰাম কৰোঁ
নে সংগ্ৰাম কৰিবলৈ জীয়াই থাকোঁ, 
আৰু হাহাকাৰ কৰি উঠে
আমাৰ স্বপ্নালু মগজুৰ প্ৰতিডাল স্নায়ু।
পপীয়া তৰাৰ দৰে খহি পৰে
সৰু সৰু স্বপ্নৰ টুকুৰাবোৰ,
মণিহাৰী দোকানৰ মজিয়াত যেনেকৈ ছিটিকি পৰে 
ছিগি যোৱা মালাৰ পৰা 
অনভিজ্ঞ কোনো কিশোৰীৰ হেঁপাহৰ মুকুতা-মণি।


এদিন আমি পুনৰ আকাশৰ ফালে চাওঁ
সাজি লোৱা দুখৰ কুঁৱলী ফালি,
সেই আকাশত পোহৰ নাই।
দোকানৰ মজিয়াত চুকে-কোণে 
কিশোৰীয়ে বিচাৰি বুটলি ফুৰে 
তাইৰ সিঁচৰতি হৈ পৰা হেঁপাহৰ মণি।
তাই ছিগা মণি গুঁঠে
আৰু আমি বিচাৰি যাওঁ 
পপীয়া তৰাৰ হেৰোৱা পোহৰ।
আমাৰ স্বপ্নালু মগজুক সঞ্জীৱিত কৰাৰ 
সেই এটাই মাথোঁ উপায়
জীৱনৰ প্ৰ’ট’প্লাজম।


<|endoftext|>
<|startoftext|>


তুমি নদীৰ পৰা আহিছা?
বৰষুণৰ দৰে গোন্ধাইছে তোমাৰ গা
গুটিমালীৰ দৰে ফুলিছে
তোমাৰ থুপি থুপি কথা
কথাই নে সেয়া?
নে বৰষুণৰ কোমল চিনাকি আশা?


কথাৰ কেঁচা বাটত
মুঠি মুঠি মেঘ সানিছা
ভীষণ নিবিৰ হৈ তুমি নামি আহিছা
ওঁঠত লৈ আনিছা ভিজা মাটিৰ সুহুৰি
গান এটা হৈ সি বাগৰি ফুৰিছে
পথাৰে পথাৰে
গছে গছে
বুকুৱে বুকুৱে..


আমৰ ডালে ডালে আকৌ ফুলিছে
তোমাৰ বৰষুণ যেন কথা
সঁচাই কোৱাচোন,
ক’ৰ পৰা আহিছা?
আজি যে আকৌ বৰষুণৰ দৰে গোন্ধাইছা..


<|endoftext|>
<|startoftext|>


কওঁ বুলি যদি ভাবিছাই
কিয় বুলিছা শব্দৰ আওহতীয়া বাট।
কওঁ বুলি যদি ভাবিছাই ভালপোৱাৰ কথা
কিয় নুবুজা
ওঁঠ নলৰাওঁতেই যে শুনা পাওঁ
তোমাৰ বুকুৰ সেই চিকুণ সেউজীয়া মাত…………


<|endoftext|>
<|startoftext|>


এআকাশ হালধীয়া সপোন
আৰু এবুকু আত্মীয়তা লৈ ৰৈ আছিল তেওঁ
বিষণ্ণ দুচকুৰ গভীৰতাত লিখা আছিল
বিশ্বাসৰ পাঠ


অতদিনে কিয় বাৰু দেখা পোৱা নাছিলোঁ মই?
সকলোৱে সোধাৰ দৰে সোধাও নাছিলোঁ এবাৰ
তেওঁৰ কাপেৰে অহৰহ কেনেকৈ নিগৰিছিল
গোলাপৰ ৰঙীন সুবাস অথবা বুকুৰ শেষ নোহোৱা বিষাদ !


চাৰিওফালে মুকলি হৈ আছিল
মোৰ পৰা তেওঁলৈ যোৱাৰ বাট
অথচ……. !!


মোৰ চাৰিওফালে যেতিয়া বাজি আছিল
ছঁয়াময়া স্মৃতিৰ বিষণ্ণ আলাপ
তেতিয়াই তেওঁ সুধি পেলাইছিল
মোৰ প্ৰিয় ঋতুৰ নাম ;
আৰু কৈছিল…
‘ব’লা আমি একেলগে সৰাপাত বৰণীয়া চহৰলৈ যাম’ ।


নিসংগতাৰ অন্তহীন নৈয়ে নৈয়ে তেওঁ উজাই আহিছিল
দুখবোৰ বিনিময় কৰিবলৈ
তেওঁৰ বিষাদমগ্ন দুচকুৰ ঢৌৱে
মোৰ যাতনাৰ চহৰখন থানবান কৰি পেলাইছিল,
পবিত্ৰ আত্মীয়তাৰ কথকতাৰে সময়বোৰ
উমাল কৰি তুলিছিল ক্ৰমশঃ !


আৰু এদিন নিৰ্জন ৰাতিৰ তোৰণৰ তলত
থমকি ৰৈ গৈছিল সময় ;
নিঃসীম শূন্যতাখিনি ভৰাই
পূৰ্ণতাৰ আলোকেৰে মুখৰিত হৈ উঠিছিল
হৃদয় !


<|endoftext|>
<|startoftext|>


তোমাৰ বুকুৰ গভীৰতাৰ পৰা কুৰুকি কুৰুকি ওলাই আহিব খোজে সপোনবোৰ
সিহঁতে আঁকি থৈ আহে এখন দলং,
দৌৰি দৌৰি পাৰ হ’ব খোজো মই
ঠিক যেন এই আহোঁ এই আহোঁ ডিক্রঙৰ বান।
মাজে মাজে ভাগৰ লাগে খুউব,
মৰমবোৰ উঁই হাফলুৰ দৰে ফোপোলা হৈ পৰে।
তেজ হৈ বগুৱা বাই আহে ৰঙা নদীখন,
বঠা মাৰি মাৰি টুলুঙা নাৱেৰে
সিপাৰলৈ যোৱাৰ আপ্ৰাণ চেষ্টা মোৰ।
তুমি আনি শুনাইছিলা
সোঁৱৰণিৰ বুকুত জীয়াই থকা দাপোণখনৰ গীত এটি।
মই হেনো তোমাৰ গীতৰ নায়ক!
তোমাৰ মৌন ওঁঠেৰে ওলাই আহিছিল
নীলকণ্ঠী চুম্বন।
মোৰ উৰুখা চালৰ পঁজাত থাকি তুমি আকাশখন চাইছিলা,
মেঘে ঢকা তৰাৰ আৰ্তনাদ শুনি
বুকুত ভিৰ কৰিছিলহি গুবৰুৱা এটাই।
“বাৰিষাৰ বানে যে কাকো নামানে,
নিশাই মথাউৰি ভাঙি
প্লাবন নমাই হৃদয়ৰ চুকে-কোণে!”


<|endoftext|>
<|startoftext|>


কাঁহবৰণীয়া সপোনবোৰ কঁহাৰৰ ঘৰৰ
যিদৰে তুমিবৰণীয়া সপোনবোৰ মোৰ হিয়াৰ,
নকৈ গঢ়োতে সপোনবোৰ সদায় উজ্বল।
পুৰণি হ’লে, ভেকুঁৰে ধৰিলে, শেলাই পৰিলে
টেঙা-টুঙা দি মাজিলেই হ’ল;
সপোনবোৰ পুনৰ নতুন হয়
উজ্বলৰ পৰা উজ্বলতৰ হৈ
বুকুত বোৱায় প্রশান্তিৰ নৈ।।


<|endoftext|>
<|startoftext|>


হাতৰ মুঠিত মোৰ সি হাঁহে
কথা কয় আৰু…
কঢ়িয়াই আনে কাণৰ পৰা বুকুলৈ
এজাক ভালপোৱা !!
প্রতি পল অনুপল বাজি উঠে মিছকল
এক দুই তিনি চাৰি পাঁচ… স্তব্ধ হৈ পৰে…
চাই থাকোঁ মই…
মোৰ প্ৰিয় এখন মুখ !!
শুনি থাকোঁ মই মোৰ প্ৰিয় এটা গীত…
আলফুলীয়া… ক’ত দেখি ক’ত পালা…
তুলি লওঁ আলফুলে তাক…
নম্বৰ মিলাওঁ… শব্দৰে গাঁঠি ৰখা নম্বৰ
এটা চিনাকি মাত… চিনাকি কণ্ঠস্বৰ
বুকুৰ গভীৰতালৈ বিয়পি পৰে
অযুত ভালপোৱা !!
অলপ অভিমান… অলপ মৌনতা…
কাণৰ পৰা বুকুলৈ বাগৰি আহে ঘন ঘন উশাহ
কেতিয়াবা সাবটি ধৰি শুই থাকোঁ তাক… 
বিচাৰি ফুৰোঁ পাৰহৈ যোৱা শব্দবোৰ
আছে নেকি বাৰু… মোৰ
অবুজ অকণমান বুকুৰ ভিতৰত
জীপাল হৈ উঠিব পৰাকৈ মৰম !!
এযোৰ ওঁঠৰ স্পৰ্শ !!
কেতিয়াবা চুমা দিওঁ তাক…
তাঁৰৰ কুণ্ডলীৰে কঁপি উঠে আন এখন হৃদয় !!


<|endoftext|>
<|startoftext|>


সৰাপাতবোৰ উৰিছে,
কিবা এক ৰঙীন আৱেশত
বুকুৰ শূন্যতাবোৰ কঁপিছে
হয়তো
কোনেও নেদেখাকৈ ফাগুন নামিছে
শিমলু, পলাশৰ পাহিয়ে পাহিয়ে !


<|endoftext|>
<|startoftext|>


হালধীয়া চৰাই এজাকে
আকাশ বিচাৰি ফুৰিছে,
চেগুণৰ অৰণ্যলৈ
ফাগুন নামিছে


<|endoftext|>
<|startoftext|>


শব্দহীন আজি মোৰ
জীৱন-পুস্তিকাৰ প্ৰতিটো পৃষ্ঠা!
কিদৰে ভৰুণ কৰি তুলিম ??


তুমিহীনতাৰে জীয়াই থাকিবলে’
খুব কষ্ট হৈছে মোৰ!


শিমলুৰ ৰঙা পাহিবোৰেও
ৰঙীন কৰিব পৰা নাই আজি
মোৰ ভগ্ন-অশান্ত মন!
কিবা যেন উৰুঙা-উৰুঙা,
উদাসী এক মন…


উস!
আজি তুমিহীনতাৰে জীয়াই থাকিবলে’
সঁচাই খুব কষ্ট হৈছে মোৰ….!!


জনাতো নাছিলোঁ, প্ৰেমত পৰিলেই
পিন্ধিব লাগিব দুখৰ পোছাক!
ককবকাই থাকিব লাগিব বিষাদৰ নৈত…
হৃদয়খন বিক্ৰী কৰিব লাগিব বিষাদক….!!


<|endoftext|>
<|startoftext|>


মই অনুভৱ কৰোঁ
মোৰ বাবে নিসংগতা যেন
কেতিয়াও নুফুৱা এটি গোৱালৰ বাঁহী
হেঙুলীয়া সুৰ এটিত ওলমি থাকে
গৰখীয়া বেলি।।


<|endoftext|>
<|startoftext|>


শুকান পাতৰ খৰখৰণিৰ দৰে
এটা চিনাকি দুখে
মোৰ বুকুত খৰমৰাই উঠে।
ওলমি থকা সেউজীয়া কবিতাৰ দৰে
প্ৰাণ পাই উঠা স্বপ্নবোৰ যেন
আজি সৰি সৰি পৰে।
লাহে লাহে যেন মই স্বপ্নহীন পৃথিৱীত
শুকাই গৈছোঁ।
চিনাকি ছবিখন যেন ধূসৰ হৈ পৰিছে
সন্মুখত মাথোঁ এতিয়া
স্বপ্ন ভগাৰ খৰখৰণি।


<|endoftext|>
<|startoftext|>


অনুভৱ মোৰ তেজে তেজে বৈ যায়
সুৰৰ মূৰ্চ্ছনা হৈ
কেতিয়াবা নিষাদ
কেতিয়াবা গান্ধাৰ
এটি অব্যক্ত সুৰৰ গান হৈ উজাই।


আপোনাৰ সত্তা মোৰ হৃদয়ৰ আভৰণ
জুৰ মলয়াত কঁপি কঁপি মোৰ
বুকুৱে চকুৱে শিহৰণ
সেয়াও যেন অব্যক্ত সুৰৰ ছন্দে ছন্দে
থৰকাছুটি হেৰুওৱা স্বৰগম।


সন্ধ্যা নামিলে আবেগৰ খটখটি বগাই
এবাৰ উঠোঁ এবাৰ নামোঁ
শুই নিঃপালি দিয়া আকাশখনত
আঙুলি বুলাই সুধোঁ
দিবানে মোৰ আজলি ভৰাই এধানি নীলা?


আঙুলিবোৰ কঁপে
নাই নাই…
নগ্ন দুহাতেৰে মাটিকেই খামুচি ধৰোঁ
নীলাবোৰ মাথোঁ সপোন
সহানুভূতিৰে সন্ধ্যাবোৰ উশাহত মেৰিয়াই
মই আজি ভৰুণ।


<|endoftext|>
<|startoftext|>


তুমিতো জানাই মোৰ মনৰ কথা
প্ৰেমনো কি ??
শৰীৰী খেলৰ অনুজ্ঞাপত্ৰ!!
নে প্ৰেম মানে তৃপ্ততা ?
নে স্বৰ্গীয় অনুভুতিৰ তীব্ৰতা ?
হোঃ ….
সঁচা, মিছা সকলো প্ৰেমৰ সমাপ্তিত নগ্নতা ।।


তুমিতো জানাই মোৰ মনৰ কথা
প্ৰেম মানেটো একো নাই
সকলোবোৰ খেলা,
প্ৰেমৰিক্ত জীৱন,
সমন্ধৰ টনাটনি খেলা ?
প্ৰেম মানেটো একো নাই
হোঃ..
নগ্ন সমাজৰ বীভত্‍স জীৱন গাঁথা ||
তুমিতো জানাই মোৰ মনৰ কথা …..


<|endoftext|>
<|startoftext|>


সি ক’লে-আজি মাতাল হ’ম..
মই সুধিলোঁ-কিয়?
সি ক’লে-আজি মোৰ বুকুৰ বাঁহ ফুলবোৰ আকৌ ফুলি উঠিছে।


মই মোৰ আঁচল মেলি দিলোঁ
তাৰ মূৰৰ ওপৰত
জাক পাতি পৰিলহি
সখীয়তী চৰাই…


টোকালি থৈ গ’ল
তাৰ বাঁহফুলৰ বাগিছা।


সি মোক সুধিলে-কি পালি?
মই ক’লোঁ-নৰা বগৰীৰ ফুল…
বালিঘৰ সজা দিনত যে কোচ ভৰাই তুলি দিছিলি তই…


<|endoftext|>
<|startoftext|>


সংগীহীনতাত ভুগিছিল চাগে’ সি
ভূগিছিল চাগে’ স্পর্শহীনতাতো
সি ক্ষুব্ধ হৈছিল নেকি বাৰু ?
নে হৈছিল বিষাদগ্রস্ত !
অনুভুতিহীন এখন হৃদয়ৰ অন্যমনস্কতাই
তাক দিব পাৰিছিল নেকি
কিবা অনুভুতি ?
আহ !!
যান্ত্রিকতাৰ সেই গতিশীলতাত
কিমান যে থাকে বিলাসিতা !!
পথৰ কাষত কিলবিলাই ফুৰা কিছু সপোন,
জীৱন বুলি শৰীৰ একোটাকে বোকোচাত তুলি
ঘুৰি ফুৰা সেই সপোনৰ প্রেমিকবোৰ
আৰু বাটৰুৱাৰ নামত বাহনত উঠি
আলেখ-লেখ চাই যোৱা
মোৰ দৰে বিলাসী পথিক…।
তাৰ মাজতেই চাগৈ ঘটিছিল ঘটনাটি
স্নায়ুহীনতাৰ দুর্বলতাই মোক অজ্ঞাত কৰি থ’লে,
জন্মতে লাগি অহা এটা নখৰ বিচ্ছেদত
বৰণহীন দুটোপাল অশ্রুৰ প্রয়োজনীয়তাক
গোপন কৰি থ’লে।।।।।


<|endoftext|>
<|startoftext|>


শৰতত প্ৰথম যেতিয়া নিয়ৰ সৰে
বৰ ধীৰে ধীৰে..
এটোপাল… দুটোপাল..
তুমি কাণ পাতি ৰোৱানে তৃতীয়টো টোপালৰ শব্দ শুনাৰ অপেক্ষাত ?


– হয়, মই ৰৈ থাকোঁ, শুনিবলৈ।


<|endoftext|>
<|startoftext|>


বতাহৰ আঙুলি তুমি চুই পাইছানে?
আৰু চুইছেনে তোমাক সেই আঙুলিৰ মায়াবী স্পৰ্শই?


-হয়, হয়, বহুবাৰ.. বহুবাৰ..
কি মধুৰ স্মৃতি সেয়া!!


<|endoftext|>
<|startoftext|>


ভেঁটফুল ফুলাৰ প্ৰহৰ তুমি জানানে?
বহি পাইছানে ভেঁটফুলেৰে ভৰা পুখুৰীৰ পাৰত?


-জানো, সেয়া স্নিগ্ধতাৰ প্ৰহৰ।
বহু মধুযামিনী মোৰ ভেঁটফুলৰ স’তে।


<|endoftext|>
<|startoftext|>


আকাশত উৰি ফুৰা নেজাল তৰা দেখিছা নেকি?
আহি লগ ধৰিছেনে কেতিয়াবা
আহাঁচোন নক্ষত্ৰৰ দেশলৈ যাওঁ।


-দেখিছোঁ। পাইছোঁ নেজাল তৰাৰ আমন্ত্ৰণ।
নাযাওঁ নক্ষত্ৰৰ দেশলৈ-
প্ৰিয় মোৰ তুলসী তলৰ মাটিৰ চাকি ..
আৰু জিলমিল অকণি জোনাকী।


<|endoftext|>
<|startoftext|>


নদীৰ বুকু ফালি
নাওঁখন গুচি যোৱাৰ পাছত
কেতিয়াবা পানীৰ বুকুত কাণ থৈ
শুনিছানে যন্ত্ৰণাৰ চিঞৰ?


শুনিছোঁ…
বুকুত বহি যোৱা বঠাৰ চাব
এধাৰি চকুলোৰে পুতিছোঁ ..
(অব্যৰ্থ শ্ৰদ্ধাঞ্জলি)!
এনেকৈয়ে সদায় মৰি আছে নদী।
মৰিও জীয়াই আছে নদী।


<|endoftext|>
<|startoftext|>


ভালপোৱা নেকি
ফটা জিনচ্, শূন্য পকেটৰ বুটাম ছিগা মলিয়ন কামিজে
ঢাকি ৰখা সপোনৰ জকাটোক?


মই ভালপাওঁ.. বৰ ভালপাওঁ।
জিনচ্ সী দিম, চোলাটো ধুই দিম..
শূ্ন্য পকেটত ভৰাই দিম কবিতাৰ এটা টুকুৰা।
জকাটো আনি দিয়া মোক।


<|endoftext|>
<|startoftext|>


স্বাগতম্!
সোমাই আহা।
চুই দিয়াহি বুকুৰ বাওঁফালে গজি থকা
মৰহিব খোজা পুলিটোৰ কুঁহিপাত।
শূন্য ঘৰত মৰহি গৈছে পুৰাতন কবিতা।
কাষেৰে বৈ যোৱা নদীখনো তৃষাতুৰ।
আহিবানে?


-আহিছোঁ, সংস্থান লাগে মোক।
মোৰ অমৃত স্পৰ্শত সজীৱ হ’ব বুকুৰ গছজোপা।
পুৰণি কবিতাবোৰে সুৰত গা ধুই কলৰৱ কৰিব।
চকুলোবোৰ নদীত উটাই দিম.. নদী উপচি ব’ব ..
পলসত গজিব ভৰপূৰ সেউজীয়া শইচ।


<|endoftext|>
<|startoftext|>


কিছুমান মানুহ কেতিয়াবা
শিল হৈ যায়
ঋতু আহে আৰু যায়
আগবাঢ়ে তেজ লগা সময়
শিলৰ গাত জানো লাগে
শিলৰ মন বুলি জানো কিবা থাকে
নাই শিলৰ নিজৰ কথাও নাই
কোনো ভ্ৰূক্ষেপ নাই ।
শিলৰ বুকুত মানুহেইতো ভাষা দিয়ে
মানুহৰ হাততেই
শিলে হাঁহে
শিলে কান্দে
শিলে প্ৰাণ পাই উঠে ।
অথচ …..
নিজে হৈ পৰে নিস্প্ৰাণ
কেতিয়াবা হৃদয়হীন
অবিশ্বাস আৰু সন্দেহৰ সৌধ গঢ়ি
সাঁচি ৰাখে আজীৱন
অনুভূতি উত্তাপবিহীন ।


<|endoftext|>
<|startoftext|>


হাজাৰ ভ্ৰমণৰ অতীতৰ পৰা ঘূৰি আহোঁতে
মোৰ ওঁঠত যাৰ নাম আছিল
সেই নাম তোমাৰেই আছিল আই,


এতিয়া জলফাই ৰঙৰ আয়ুস বিয়পি আছে
কুঁহিপাতৰ খঙাল ৰ’দত
বেয়নেটৰ ৰাতিত ল’ৰালিৰ সাধু এটাই উজুটিয়াই
গোঁসাইঘৰত দুবৰি মুকুট খুলি থৈ
ৰণশিঙা বজায় বুঢ়াডাঙৰীয়াই ;
আই মোক শুব নিদিয়ে এই
কালিকালগা নিৰ্জনতাই
মোক শুব নিদিয়ে সপোনৰ সেন্দুৰ বন্ধকত থৈ
ধাৰে অনা হেজাৰটা নিদ্ৰাই;


এতিয়াও তাত
ঘাটুৱৈৰ হাতৰ ভোক লাৰুত
তেজীমলা শালিকী হৈ পৰেনে আই ,
চোতালত উধাতু খাই ফুলকোৱৰৰ সাধুৱে
যায় নে তুলসী তলৰ মৃগপহু চৰাই;
দেউতাৰ পদুলিৰ গোন্ধোৱা মালতী
এতিয়াও বুকুৱে বুকুৱে থাকেনে আমোলমোলাই ?
ইয়াত যে গোনাম’হৰ শিঙৰ দৰে খঙাল দিন,
ডাইল সময়ৰ ফণাই যেন প্ৰতিপ্ৰহৰ মৃত্যুৰ আশীৰ্বাদ দিয়ে
ফোপনিয়ে ফোপনিয়ে উৰি ফুৰে বিহলগা গান;
তথাপি টুটি অহা প্ৰশ্বাসৰ বেদীত তুমি
তেজৰ প্ৰতিটো আৰতিত তোমাৰ নাম,
কেৱল তোমাৰ সোৱঁৰণিৰ দীঘল ৰাতিয়ে
কাঁড়ৰ দৰে বুকু বিন্ধি যায়;


তাতশালৰ দুপৰীয়া এখন বুকুৱে চাগে অহোৰাত্ৰ
মোলৈ বাট চায়, নহয়নে আই ?
কেতিয়াবা ফাগুন কেতিয়াবা ব’হাগে
হয়তো প্ৰায়ে তেওঁৰ গাৰু তিয়াই থৈ যায়;
প্ৰতিজ্ঞাৰ দৰে কঠিন তেওঁৰেইতো শূন্যতাই
মোক পুৰুষ হব শিকাই, পুত্ৰ হ’ব শিকাই
ধুমুহাৰ ৰাতিত সেই কাতৰ আপেক্ষায়েইতো
প্ৰভাত হৈ মোৰ চকুত বিজুলীয়াই;
পিছে ম‍ই জানো আই
নতজানু শিৰত কপৌফুলে নুশুৱায়,
শীতনিদ্ৰাৰ স্বপ্ন ফেহুঁজালিত জানো বেলি হৈ ওলায় ?
সেয়ে তেওঁক কবা
জল্লাদ সময়ৰ সকলো চুক্তি নাকচ কৰি
একমাত্ৰ তেওঁৰ দুবাহুতেই এদিন হলেও
ম‍ই পুনৰ জীয়াই উঠিম ;
চিৰঞ্জীৱ কবিতা হৈ
তেওঁৰ বুকুত মূৰ্ত্ত হৈ উঠিম
মৃত্যুৰ যশস্যাৰে, ভালপোৱাৰ চিৰনতুন সংজ্ঞাৰে !!


<|endoftext|>
<|startoftext|>


নিশাৰ চিঠিবোৰ পঢ়াশালিৰ সাধু হ’ল
লেমৰ পোহৰত অঁকা আকাশী সপোনবোৰ
চাকনৈয়াত ডুবিল।


বাকছৰ তলত এখন ৰুমাল
কাহানিও নোখোলা
ভাঁজে ভাঁজে ফটা।


ৰুমালৰ বিনিময়ত আঙুলিত আঙুলি লাগিছিল
বুকুৰ পৰা কিবা এটা জোৰেৰে বাহিৰ হৈ গৈছিল
পথাৰখনৰ মাজত ৰৈ চিঞৰিবলৈ মন গৈছিল
সেইৰাতি জোনটোৱে জোনাক নহয়,
ফটিকা ঢালিছিল।


লিখিবলৈ লওতেই চকুপানী ওলাল
নাই ভয় নাই এয়াতো নহয় উকা কাগজত
নিজৰা কলমেৰে লিখা
চকুলোৱে ধুই নিব!
এয়া কীবৰ্ড আৰু মাউচেৰে ছাইবাৰ পৃথিৱীত লিখা
চকুপানীয়ে তিয়াব নোৱাৰে
চকুপানীৰ দাম নাই
চকু দুটা মছি দিলোঁ।


<|endoftext|>
<|startoftext|>


বুকুৱেদি বৈ থকা নদীখনত
এখনি সোণ হালধীয়া পানচৈ
মৌনতাৰ আঁচলত শব্দৰ সুগন্ধি সিঁচি
উৰি আছে এজাক চঞ্চল পছোৱা !


তমসাত ডুবি থকা ৰাতিটোৰ বুকু জীপাল কৰি
ক’ৰ পৰা জানো নামি আহে ৰিমঝিম স্বৰলিপি
বৰষুণৰ গান!


এবাৰ যদি মূৰ তুলি চাব বিচাৰোঁ
পৰম প্ৰত্যাশিত সেই আকাশ!
আকাশে অকাতৰে আলিংগন কৰিব খোজে ধুমুহাক!


আকাশেতো নাজানে
এতিয়া কেনেকৈ বাটে-ঘাটে নিলাম হয়
মসৃণ ছাল, গোলাপী ওঁঠ ;


আকাশে মাথোঁ জানে
ভালপোৱাৰ ৰঙ ৰঙা
জানে মাথোঁ হৃদয়ৰ ঠিকনা ।


সেয়ে নদীৰ বুকুলৈ
হেঁপাহেৰে নামি আহে আকাশ
আবেলিৰ হেঙুলীয়া গান এটি হৈ ,
শীতৰ একাজঁলি কোমল ৰ’দালিৰ উম্ হৈ
ঋতুৰ এজাক চিপ্ চিপ্ বৰষুণৰ সজীৱতা লৈ !


আকাশে আকুল কৰে বাৰে বাৰে
আকৌ এবাৰ নিজক বিচাৰি চাবলৈ নিজৰ মাজতে!
এনেকৈয়ে পাৰ হৈ যাওক জীৱনৰ হাজাৰটা বসন্ত!!


<|endoftext|>
<|startoftext|>


ধাৰাসাৰে বৰষুণ দিছে, খিৰিকি কাষত ঠিয় হৈ চোৱা
চোৱাচোন মোলৈ মনত পৰে নেকি?
হাত মেলি দিয়া, হাতৰ তলুৱাত অনুভৱ কৰা বৰষুণৰ পানী
মন লাগিলে এবাৰ পি চোৱা
চোৱাচোন মোলৈ মনত পৰে নেকি?


এচাৰেকণিত উৰি অহা পানীৰ টোপালবোৰ পৰিবলৈ দিয়া মুখত
চকু মুদা, বিলীন হৈ যোৱা
একো ঠাৱৰ কৰিব নোৱাৰিলে বাহিৰলৈ আহাঁ
সাগৰপাৰলৈ আহা, উথলিয়ে থকাৰ কথা ই
পানীত দুভৰি বুৰাই ঠিয় হৈ ৰোৱা, বালি সৰকি যাব ভৰি তলুৱাৰে
চোৱাচোন মোলৈ মনত পৰে নেকি?


তাৰ পিছত খোজকাঢ়িবলৈ আৰম্ভ কৰা, বৰষুণৰ জুইকুৰাত বেজি এটি ভৰাই ভৰাই
গৈ থকা বৰষুণ নোৰোৱালৈ,
বৰষুণ নৰয়; শেষত ঘৰলৈ আহা
কাপোৰজোৰ নসলাবা, চুলিকোচা নুশুকুৱাবা
আকৌ সেই খিৰিকিখনলৈ আহাঁ; এতিয়া অপেক্ষা কৰা তেওঁ অহালৈ
চোৱাচোন মোলৈ মনত পৰে নেকি?


কলিংবেল বাজিব, দুৱাৰ খোলা, তেৱেঁই হ’ব
তেওঁৰ হাতৰ পৰা বেগটো লোৱা, ৰেইনকোট তেওঁ নিজেই সোলোকাব
তেওঁ সুধিব তোমাক তোমাৰ ভিজাৰ কাৰণ, তুমি কোৱা ‘ঘৰ উৰুখিছে’
তাৰ পিছত চাহ কৰা, তুমিও খোৱা
তেওঁ উঠি ‘পংকজ উদাস’ লগাব, তুমি সেয়া বন্ধ কৰা
‘কিশোৰী’ৰ ‘সহেলা ৰে…..’ লগোৱা
চোৱাচোন মোলৈ মনত পৰে নেকি?


তাৰ পিছত ৰাতি হ’ব, তেওঁ তোমাক আকোৱালি ল’ব
ক’ব ‘মই তোমাক ভাল পাওঁ’, তুমিও তেনেকৈয়ে কোৱা
বতাহৰ সো-সোঁৱনি হ’ব, মেঘৰ গিৰ্গিৰনি হ’ব
তেওঁ সিপিনলৈ বাগৰ সলাব, তেওঁৰ কুচিমুচি থকা শৰীৰৰ পিনে চোৱা
চোৱাচোন মোলৈ মনত পৰে নেকি?


তাৰ পিচত ডাঙৰকৈ মেলা দুচকুৰে চিলিংখনলৈ চাবলৈ নাপাহৰিবা,
তাৰ পিচত বাহিৰৰ বৰষুণ কেৱল শুনিবলৈ চেষ্টা কৰা
বৰষুণৰ দিনবোৰত অন্ততঃ এদিন হ’লেও
চোৱাচোন চোৱা, মোলৈ মনত পৰে নেকি!!


<|endoftext|>
<|startoftext|>


তোমাৰ দুচকুৰ ডাৱৰ হৈ বৰষা যাবনে
জোনাকী পৰুৱাবিলাকে নিতাল মৰা কোনো নিৰৱ নিশা?
কেৱল সেউজীয়াৰেই খেলা কৰা হাতত গুজি দিওঁ যদি
সুৰ বিচাৰি হাবাথুৰি খোৱা গানৰ বিশৃংখল আখৰাৰ টুকুৰা
ভঙা গঢ়াৰ অব্যৰ্থ শিল্পী হৈ ঘূৰাই আনিবানে
বিলুপ্তিৰ বাট বুলা ৰং বিচাৰি বলিয়া হেঁপাহবিলাকৰ মালিতা?


নিজেই নিজক বিচাৰি উন্মুক্ত এই আবেলিবিলাক
ঘৰমুখী বিমর্ষ পদাতিক মুর্হূত্তবিলাক
কথাতে হেৰাই আকৌ কথাতে কৰ্ফাল খাই উফৰি পৰা হুমুনিয়াহবিলাক
প্রতিটো অভিনয়ৰ পৰিসমাপ্তিত এইবোৰকে অকৃপণভাৱে
গুজি দিয়া যায় নে কবিতা ৰূপে তোমাৰে ওঁঠত?


সৰাপাতবোৰত লুকুৱাই থোৱাতে আছে
পোহৰ অন্বেষণত দিকবিদিক হেৰোৱা হেপাঁহবিলাকৰ সাধুকথা
বিষাদৰ গান এটা হৈ বৈ যাবলৈকো সংশয় উপজা সকলো নিশা
ভঙা পঁজাৰ কণমান বৈথকখানাত
খন্তেক জীৱনক উদযাপনৰ কৰাৰ এই মধুৰ পৰত
জানোচা তুমি আমনি পাই আতৰি যোৱা !!


<|endoftext|>
<|startoftext|>


ফুলদানীৰ পানীৰ দৰে
বাষ্পীভূত হৈছে সময় ।


কথাবোৰ,
যিবোৰ দেখি আহিছোঁ অতদিনে
অথবা আৰু নেদেখিম কোনোদিনে-
একে হৈয়ে আছে,
আৰু হৃদয়ে নামকৰণ কৰি গৈয়ে আছে ।


স্মৃতিবোৰ শিশু হৈ পৰিছে ।
প্ৰশ্নৰ শেষ নাই…..
কি, ক’ত, কেনেকৈ ??


নামবোৰ চকুত ভাঁহিছে
উখল মাখল লগাইছে
মোক নাপাহৰিবা…
নাপাহৰিবা মোক ।


<|endoftext|>
<|startoftext|>


তোমাৰ চুলিকোছাৰ সৈতে
অগাদেৱা কৰি আহি আছিল
চঞ্চল বতাহ এজাক,
চুই দিওঁতেই ছিটিকি পৰিল লাজত …


ওঁঠৰ সিপাৰে সুহুৰিয়াই সুহুৰিয়াই
বসন্তৰ ৰঙত উতলা নৈপৰীয়া চৰাইজাক..
শেতা পৰা দুচকুত তিৰবিৰ আবেলিৰ আকাশ ৷


খোঁচনিত তুমি আনিছা এমুঠি এন্ধাৰ
মই আজি বাৰুকৈয়ে শিপাম
ক’ত তোমাৰ বুকু,
লুকুৱাব খোজোঁ মই নিজক
জোনাকী চাদৰৰ আঁচলত..!!


<|endoftext|>
<|startoftext|>


আবেলিৰ আকাশত ৰামধেনুৰ ৰং নাই
জোৱাৰৰ বাবে সাগৰ নাই
আজি যে হোষ্টেল বন্ধ ।
ক’লেজীয়া সপোনবোৰ হাইৱেৰ বুকুৰে
দলং পাৰ হৈ গুচি যায়,
জেপত বা বেগত লৈ যায়
একোখন হৃদয়ৰ পাছ-পোৰ্ট ।


হোষ্টেলত লগ হয় অচিনাকি গাঁও আৰু চহৰ
সিহঁতৰ একেখন চিনাকি আকাশ,
মিতালি সন্ধিয়াত জিলমিলাই থাকে
জোনাক জোনাক জিলমিলনিত
ন-পুৰণি তৰাৰ আলাপ ।


হোষ্টেলত থাকিলে পখিলাৰ দৰে উৰিবৰ মন যায়
হোষ্টেলত থাকিলে নাৰ্চিচাছ হ’বলৈ মন যায়
হোষ্টেল যে মাথোঁ দিয়াৰ নাম
ইয়াত লোৱাৰ প্ৰতিশ্ৰুতি নাই ।
হোষ্টেলৰ হাঁহিবোৰ এখন নিশঙ্ক বননিত ডুব যায় ।
হোষ্টেললৈ আহিলে প্ৰেমত পৰিবৰ মন যায়,
ইয়াৰ বুকুত বাহ লয় কিমানযে কবিতা !
প্ৰতিটো শাওণতে ইয়াত নৱ-সৃষ্টিৰ বন্যা,
ইয়াত ভিৰ কৰেহি কিছুমান দূৰণিবটীয়া সপোন
ইয়াৰ আকাশ জোৱাৰৰ প্ৰেম আৰু গতিৰে মহান ।


হোষ্টেল মাথোঁ শিল-ইটাৰ কম্বিনেশ্বন নহয়,
ইযে নহয় পৰীক্ষা পাছ কৰা মাথোঁ মেজৰৰ নোট ।
এই আকাশ, এই জোনাক
তাতোকৈ বহুত বিশাল,
কিছুমান কেঁচা হাঁহিৰ ৰামধেনু
জীৱন আৰু স্বপ্নক লগ লগোৱা ।


<|endoftext|>
<|startoftext|>


কামিজৰ জেপত খেপিয়াই চালোঁ
মোৰ শৈশৱ
তাত এতিয়া মলঙা মলঙা গোন্ধ।


পঢ়াৰ টেবুলত বিছাৰি চালোঁ
মোৰ কৈশোৰ
কৈশোৰে হাঁহি মাৰি জাপ দিলে
যৌৱনলৈ।


নৈৰ পাৰত বিছাৰি ফুৰিলোঁ
মোৰ যৌৱন,


(তাত) বাৰুদৰ ধোঁৱাৰে ধূসৰিত
এক দীঘলীয়া পৃষ্ঠা ।।


<|endoftext|>
<|startoftext|>


প্রিয়তম নদীয়েদি
ৰূপোৱালী ঢৌ খেলি উজাই আহিছে
এজনী ৰূপালী মাছ।
দূৰৈৰ অৰণ্যাণীত ৰিণি ৰিণি বাজি আছে
এটা আঁহতৰ পেঁপা,
বুকু ভাঙি যোৱাকৈ বতাহত ওপঙিছে
এটা মাছমৰীয়া গান।
কিহৰ সতে ৰিজাও পথাৰখনক?
এখিলা সিজু গছৰ পাত,
কিহৰ সতে ৰিজাও বাঁহনিদৰাক?
তাইৰ বুকুৰ আঁচল খহাব খোজা
সেউজীয়া দুহাত।


কোন জোপা বৃক্ষৰ ছাঁত জিৰাব অঘৰী
গুণগুণাব গুৰুজনাৰ ভাটিয়লী ৰাগ
এনেকৈওনো সিঁচিব লাগেনে জোনাক?
প্রিয়তম নদীয়েদি
উজাই আহিছে এজনী ৰূপালী মাছ।
ৰূপোৱালী ফিছাৰ নাচোনত তাইৰ
খুলি থওঁ যেন লাগে
যুঁজৰ পোচাক।।


<|endoftext|>
<|startoftext|>


মূৰৰ ওপৰত হাউলি পৰিছে
বৰষুণমুখৰ
এখন আকাশ…


এয়া যে ৰঙীন হোৱাৰ বতৰ।


যমুনাত ফাগুণৰ ওভতনি সুঁত।


নীল গৰখীয়া..
তোৰ ৰঙেৰে মই ৰাঙলী ৰাধিকা।


আজি তোৰ বাঁহীত নবজাবি
চাকৈ-চকুৱাৰ বিৰহৰ গাথা।


তুলবুল ফাকুৱে ৰাঙলী
বৃন্দাবন…


ৰঙীন হোৱাৰ অজুহাতত
আজি মই তোৰ বুকুৰ ফাগুন।


নীল গৰখীয়া..
ঘৰমুৱা ফাগুণক নল’বি জোকাই।


চাচোন..আকাশে কেনেকৈ ওফোন্দ পাতিছে
আজি আকৌ তিয়াব
তোৰ যোগিনী ৰাধাক..


<|endoftext|>
<|startoftext|>


নৰা ভঙা পথাৰত
বগলী বহিছে,
পাখি ছিগা বতাহৰ আঁচোৰ..
অভুক্ত ধৰনী কঁপাই বাগৰিছে
পলাশে ৰঙোৱা ফাগুন…




বৰলুইতৰ চৰত
বালিচন্দা জিলিকিছে,
আপোনমনা বালিমাহীৰ নাচোন..
বুটি বঠা বায়
ডিঙা মেলি মাছুৱৈ,
পঁজাত কেঁচুৱাৰ কান্দোন…




আইৰ আঁচলৰ গাঁঠিত
টকা কুৰি, দহোটা
বিহুটি আহিবৰে হ‘লচোন…
সীমান্তৰ পহৰাত জীউ
হাতত লৈ পোনাকণ
পিতাইৰ দা খনত মামৰে ভৰুণ..


<|endoftext|>
<|startoftext|>


সকলোবোৰ ঘৰেই একে
একেই ইটাৰ দেৱাল ।
(অৱশ্যে কেতিয়াবা বাঁহ আৰু ইকৰাৰে ঘেৰা)
প্রতিখন দুৱাৰেই একে,
বাহিৰলৈ জপোৱা
অথবা ভিতৰলৈ খোলা ।


পকা মজিয়াৰ বালিৰ ঘঁহনিত,
কেঁচা মজিয়াৰ তন্ময়তাত
সূৰ্য কঁপে,
কঁপে নিশাৰ আলোক ।
কংক্ৰীটৰ মহানগৰীত ট্রেফিকৰ চিঞৰ,
জুপুৰীৰ বস্তিত পয়াঁলগা শিশুৰ ক্ৰন্দন,
আৰু গাঁৱলীয়া সন্ধ্যাত
উঁইচিৰিঙাৰ একঘেয়ামি স্বৰ ।


জপাই থোৱা আকাশৰ দুৱাৰ,
তোমাৰ বাবে খোলা থাকিব
অহংকাৰৰ নৰক
পত্নী-কন্যা-পুত্র-পৰিবাৰ ।
ভুকি আছে ভুকি থাকক
জ্বৰীয়া ভোকত গলিৰ কুকুৰ,
সিহঁতৰ বাবে স্বৰ্গৰ দুৱাৰ বন্ধ ।
ক্ষুধাৰ্ত কুকুৰে চিঞৰি থাকে
ন্যায় লাগে, ধৰ্মৰাজ !


এখন ৰুটীৰ মূল্য কিমান,
এশভাগৰ এক টেলকম পাউদাৰৰ দামতকৈ কম !
যক্ষ্মাত মৰে বস্তিৰ সপোন,
মহানগৰীত পানীলগা কাহ,
কাৰ বাবে খোল খাব এপ’ল’ৰ দুৱাৰ,
এইম্‌ছৰ অপাৰেশ্যন থিয়েটাৰ ?
মাৰ্ক্সবাদ, সাম্যবাদ
উঁয়ে খোৱা দলিল,
জীৱন গঢ়াৰ সপোন নৱকান্তৰ ।


ৰাজফেঁটীৰ বিহ
বস্তিৰ অমৃত ।
জীয়াই থাকে তথাপি জীৱন,
জীৱন নহয় যেন
শব্দৰ কাৰচাজিত জীয়াই থাকে
মগজুৰ কছৰতৰ সমল ।


ন্যায় ক’ত, ধৰ্মৰাজ !!


<|endoftext|>
<|startoftext|>


তুমি যাবাগৈ বুলি জানি
ওৰে ৰাতি দুৱাৰডলিত বহি
পৰ দি আছিলোঁ…
তোমাৰ আইয়ে
উকা চাদৰৰ আঁচলেৰে চকুটো
বাৰে বাৰে মচিছিল;
যেন অতীতৰ কুটা এডালে
তেওঁৰ চকুত বৰকৈ আমনি কৰিছিল…
মোৰ কপালৰ পুৱাৰ হেঙুল বেলিটি
পশ্চিমৰ আকাশত ডুব যোৱা দেখি
তেওঁ বাৰে বাৰে কঁপিছে….




মই ৰৈ আছোঁ
তোমাৰ শেঁতা পৰা মুখলৈ চাই…
ফাগুণে নাঙঠ কৰা
উদং বুকুখন লৈ….


<|endoftext|>
<|startoftext|>


বিশ্বাসহীনতাৰ যন্ত্ৰণাত আজিও কঁপে
মোৰ পাষাণ শৰীৰ।
ৰামৰ চৰণ স্পর্শ নালাগে
উভতি যাব নোখোজোঁ সেইখন সমাজলৈ
য’ত
চলনা, প্ৰতাৰণা আছে।
নাৰীৰ কান্দোন য’ত কোনেও নুশুনে
য’ত যুগৰ পৰা যুগলৈ অভিশাপৰ পোতাশালত পৰি ৰয় নাৰীসত্তা।
ঋষি গৌতমৰ পত্নী হোৱাৰ মিথ্যা মর্যদা নিবিচাৰোঁ।
পঞ্চসতীৰ পৰা কর্তন কৰা হওক মোৰ নাম।
কি পালো মই সেৱাৰ প্ৰতিদান
ত্যাগৰ মূল্য !
ইন্দ্ৰই কৰিলে চলনা
স্বামীয়ে তিৰস্কাৰ ।
অভিশপ্ত হৈ পৰি ৰ’লোঁ এটুকুৰা শিল হৈ ।
অপেক্ষা
অযোধ্যাৰ নৃপতি আহিব
মই আকৌ উশাহ ল’ম।
সেইজন ৰামেই মোৰ জীৱনদাতা হ’ব
যি বিশ্বাসহীনতাৰ বাবেই অন্তঃসত্বা সীতাক দলিয়াই দিছিল নির্জন অৰণ্যত ।


সকলোৱে ভাৱে
মই নুবুজোঁ
নেদেখোঁ একো।
প্ৰতিবাদৰ ভাষাহীনা নীপিড়িতা নাৰী।


মোৰ শৰীৰটোহে শাপিত শিল।
মোৰ আত্মা
মোৰ হৃদয়ক জানো ৰোধিব পাৰিব কোনো শক্তিয়ে?
ইযে নিষ্পাপ
নিস্কলুষ
সেউজীয়া।


মই উচুপি উঠোঁ
নাৰী সত্বাৰ অপমান দেখিলে।
দুচকু সেমেকে
মৌন প্ৰতিবাদ নৰজিলে
কোনে বুজিব
এইয়া যে পুৰুষৰ সমাজ
য’ত পদে পদে লাঞ্চিতা নাৰী।


সেয়ে হয়তো আজি মোৰ মুক্তিৰ আশা নাই।
নালাগে আহিব ৰাম
নালাগে মুক্তি।
এনেকৈয়ে সুখী মই
পৰি ৰ’ম অদূৰত
ৰ’দে পোৰা শিল হৈ
উচুপি উচুপি
মই অহল্যা।


<|endoftext|>
<|startoftext|>


বাহিৰা বহীখনত হয়তো এতিয়াও জিলিকি আছে,
তোৰ নামটো!


বাৰে বাৰে লিখি,
আকৌ
বাৰে বাৰে পেনেৰে ঘঁহি ,
নোহোৱা কৰি পেলাইছিলো!


বুকুত যে এতিয়াও জিলিকি আছে
স্কুলৰ বাথৰুমত কম্পাচেৰে কৰা দাগবোৰ!
নীলয়ে সুধিছিল,
বাথৰুমৰ দাগবোৰেৰে তাইৰ বুকুত জানো আঁচোৰ মাৰিবগৈ!


তোৰ মনত আছেনে,
তোৰ কপাহী চাদৰত
মই দিয়া চেলপাৰ্ক চিঞাহীৰ নীলাবোৰৰ কথা।


আজিকালি নীলাবোৰ যে কৃটিম হৈ পৰিল।
আকাশখন চুই চোৱাৰ বাসনাতে
আকাশখনলৈ চাবলৈও সময় নোপোৱা হ’লো!


<|endoftext|>
<|startoftext|>


মই যুৱ প্রজন্মই কৈছোঁ,
‘তেজ দিম তেল নিদিওঁ’ৰ ঠিক পিছতেই মোৰ জন্ম
শিপা হেৰোৱা এজাক মানুহৰ সৈতে মই ক্ৰমাৎ যৌৱনপ্রাপ্ত
তিনিআলিৰ মূৰত মোৰ কেৰেমৰ আখৰা
মই হেনো চুবুৰীটোৰ এটা বেয়া ল’ৰা
তেওঁলোকেতো নাজানে পৰিচয়হীনতাৰ যাতনা
নুবুজে পাই হেৰোৱাৰ বেদনা
মোৰ জন্মভূমিত দুৰ্ভিক্ষৰ কিৰিলি
দিহিঙৰ পাৰত বিষাক্ত আফিঙৰ খেতি
হাঁহি উঠে শুনি
মৃত্যু হেনো শিল্প
শিল্প কি ইমান বিভৎস….???
এইবোৰ দেখি-শুনি মই ক্লান্ত; ৰিক্ত
সেয়ে……
চকুত সানি ল’লোঁ পশ্চিমীয়া ৰং
কাণত গুজি ল’লোঁ মাতাল চিঞৰ……


মোৰ কথা লিখি বুদ্ধিজীৱীজনে দুটকা পালে
তাৰে তেওঁ জীয়েকলৈ এটা মিনিষ্কার্ট কিনিলে
মই জোৰেৰে পাৰ হৈ যাওঁতে তেওঁ ক’লে,
উতনুৱা উদণ্ড এই যুৱ প্রজন্ম
আচলতে বাৰু তেওঁ নাজানে নেকি
বীজ সিঁচাৰ আগত পথাৰখন ভালকৈ চহোৱাৰ নিয়ম….???


<|endoftext|>
<|startoftext|>


হাতৰ ফাঁকে সৰকি যায়
স্মৃতিৰ ধুলি উৰুৱাই…
আঁকি যায়, সিঁচি যায়
ছবি ধুসৰ, ছবি প্ৰাণৰ…


চকুৰ টিপতে হেৰাই যায়
সপোনৰ বাট, দিঠকৰ আঁত।
ভৰিৰ তলুৱাত থমকি ৰয়
আশাৰ ধুলি মাথোঁ পৰি ৰয়…


সময়, এই সময়, সেই সময়, মধুময়
জীৱন, এই জীৱন, সেই জীৱন, মধুময়
সময়, এই সময়, সেই সময়…


নেদেখা ৰঙৰ পোহৰে আহি
সাজিব খোজে ৰামধেনু।
নুবুজা আৱেগৰ বতাহে আহি
ছটিয়াব খোজে প্ৰেমৰ ৰেণু।


হৃদয়ে নিৰৱে সাঁচি যায়
আবিৰ মৰমৰ, জীৱনৰ।
পল অনুপল আঁকি যায়,
ভাঙে গঢ়ে, পঁজা সপোনৰ।


আঁকি যায়, সিঁচি যায়
ছবি ধুসৰ, ছবি প্ৰাণৰ…
হাতৰ ফাঁকে সৰকি যায়
স্মৃতিৰ ধুলি উৰুৱাই….


সময়, এই সময়, সেই সময়, মধুময়
জীৱন, এই জীৱন, সেই জীৱন, মধুময়
সময়, এই সময়, সেই সময়….


<|endoftext|>
<|startoftext|>


এইবাৰ মই ঘৰলৈ যাম মা…
বহুত হৈছে আৰু,
নিজৰ আত্মাটো বন্ধকত ৰাখি আৰু ধন ঘটিব নোখোজোঁ মা !
ভবা নাছিলোঁ ইমান দূৰ আঁতৰি আহিম মই নিজৰ পৰা,
“সপোনৰ দাম আপোনতকৈ বেচি নহয়”
আজি বুজি পাইছোঁ মা !
মই জীয়াব বিচাৰোঁ,
এই যান্ত্ৰিকতাৰ পৰা আঁতৰি
মানুহ হ’ব বিচাৰোঁ মা,
ব’হাগৰ প্ৰথমজাক বৰষুণত তিতিব বিচাৰোঁ
আকৌ এবাৰ দিখৌৰ বুকুত সাঁতুৰিব বিচাৰোঁ
ঘৰৰ সম্মুখৰ পথাৰৰ নৰা কাটি সমনীয়াৰ স’তে ক্ৰিকেট খেলিব বিচাৰোঁ।
নালাগে মোক অভিজাত সমাজ,বিদেশী সুৰা আৰু বিদেশী গান ,
তোৰ কোলাত মূৰ থৈ এবাৰ শুব খুজিছোঁ,
বহুত দৌৰিছো সফলতাৰ পিছত
এইবাৰ অলপ জিৰাব খুজিছো মা…!


<|endoftext|>
<|startoftext|>


“পাৰ চৰাই উৰি গ’ল
পালে নদীৰ পাৰ………..”
সাউদৰ পুতেকে নদীৰ বুকুত নাও মেলি
পাৰ চৰাইক মাতিলে –
আহা মোৰ বুকুৰ পঁজাত ৰুণ দিয়াহি।
পাৰ চৰাই গুচি কমলাকুঁৱৰী হ’ল,
জলকোঁৱৰৰ সপোন।
সাউদৰ পুতেক বাৰীকোঁৱৰ হ’ল
নাও-নাৱৰীয়া সকলো পানীত বুৰ গ’ল
কমলাকুঁৱৰী জলকোঁৱৰৰ হ’ল
মানুহৰ বাবে, গানৰ বাবে
বাৰীকোঁৱৰ অকলশৰীয়া হ’ল।
মোৰ পথাৰৰ ধান খাবলৈ নাহিবি
হুৰ হুৰ বটা চৰাই
এতিয়া মই শুনি আছোঁ
চিলনীৰ জীয়েকৰ সাধু,
মাটিলৈ বৈ পৰা চুলিকোছা বগাই
উঠিব খুজিছোঁ আশাৰ চাংঘৰত,
তেজীমলাই ফুল হৈ গাই আছে –
“হাতো নেমেলিবি, ফুলো নিচিঙিবি………..”


<|endoftext|>
<|startoftext|>


জেঠমহীয়া পূৰ্ণিমাৰ জোনৰ নম্ৰতাত বিনীত ৰাতিৰ আকাশ
মোৰ ঘৰৰ পদূলীত কোমল বতাহৰ সান্নিধ্যত এজোপা হাস্নাহানা
মধুময় এই ৰাতিৰ পৰশ।


<|endoftext|>
<|startoftext|>


জেঠমহীয়া গৰমৰ ভৰপক আয়োজন দেখি
আজি আকাশে মুখ ওন্দোলালে।
কলীয়া ডাৱৰজাকৰ আঁৰত পূৰ্ণিমাৰ জোনজনী জানো ক’তেনো লুকাল!
অভিমানী আকাশখনে বিজুলীৰ ফুচুলনিত ফুচুল খাই ক’লে
“ৰাতিলৈ দেহা শাঁত পৰা এজাক বৰষুণ নামিব”


<|endoftext|>
<|startoftext|>


মোৰ চকুৰ দৃষ্টিৰে
এবাৰ চাই চা জীৱনৰ ৰং


দুখবোৰ আঠা লগা দি লাগি আছে
প্ৰতিজন পথচাৰীৰ চকুৰ গুৰিত
হুমুনিয়াহ লুকাই আছে
যেনেকৈ লুকায় আঁউসীত জোন
প্ৰতিটো বাঁহীৰ মায়াসনা সুৰৰ আঁৰত


দুখবোৰ পাওনা কৰি
কিস্তি কিস্তিকৈ
কিনিবি এদিন তইও
হালিজালি বাৰিষাৰ নিৰিবিলি ৰামধেনু
ভালপোৱাৰ ফাগুন, নৈপৰীয়া সন্ধিয়া


<|endoftext|>
<|startoftext|>


দাপোনমতী ভঙা দাপোনত কিয় মুখ চালি ?
অজলা সপোনৰ পাখি লগাই
ৰূপকথাৰ জীৱনক সাৱতি থাকিলি।
দাপোনমতী কিয় মুখ চালি?
একেখনি মুখ
একেযুৰি চকু
এমোকোৰা হাঁহি
ভাঙি ছিঙি কিয় চাৱ ?
দুৱাৰডলিতে মুখ ঠেকেচা খাই
দুখৰ ডঁৰিকাত ডুব যাৱ।
হে’ৰৌ দাপোনমতী
কিয় মেলি ৰাখ দুহাত দুবেগেত চুলি
জানইতো নীলিমত লীন
বাঁহীৰ সুৰ দুনাই নাহে ঘূৰি।
চকুৰ পৰা চকুলৈ
গজি উঠে ন ন চকু
চকুত প্ৰতিবিম্বিত দেহ,
দেহৰ পৰা দেহলৈ
বগুৱা বাই ফুৰে চকু;
মায়াতে কিয় মজ?
কিয় অপেক্ষাৰত বিশেষ এহালি চকুৰ বাবে
দেহৰ মাজৰ দেহৰ বাবে।
দাপোনমতী ভঙা দাপোনত কিয় মুখ চাৱ
তেজৰ ঢৌত খলকনি তুলি
আদিম সত্যৰ বন্দনা কৰ!!


<|endoftext|>
<|startoftext|>


ক্লাছৰ বহুতো ছোৱালীৰ মাজত তাই
তাই বামুণৰ ছোৱালী
মই শূদিৰৰ ল’ৰা
তথাপিও ভাল লাগে তাইক মোৰ
ভাল লগাইতো নাজানে তাই বামুণ নে শূদিৰ।


বেণী গুঁঠা তাইৰ ফিৰফিৰিয়া চুলি
নীলা পাৰিৰ ইউনিফৰ্মৰ চাদৰ
সাতজনী ছোৱালীৰ মাজৰ তাই
তাই নাজানে মোৰ যে তাইলৈ ঘনে ঘনে চকু।


চেভেনৰ শ্ৰুতলিপিৰ মোৰ বহীখন এদিন তাই চাইছিল ,
এটা বানান ভুল : মোৰ লাজ লাগিছিল
তাইৰ বহী কিতাপত চোভিয়েট দেশ’ৰ বকলা
তাইৰ আছে চিনাকী সুৱাস : তেলৰ নে পাউদাৰৰ বা!


তাই নাহিলেও মনলৈ আহে
কিয়বা অহা নাই
লাই পাই পাই
নেদেখা ঘৰখনলৈ
মনটোৱে বগুৱা বাই


মোৰ লাজ লাগিছিল তাই মোক
যিদিনা ক্লাছৰ কেপ্তেইন পাতিছিল
কিয় বাৰু ইমান ল’ৰাৰ মাজত মই
মাতোঁ বুলিও নামাতিলোঁ কেতিয়াও
এতিয়াও হেনো কয় : বৰ ভাল ল’ৰা আছিলো হেনো মই।।


<|endoftext|>
<|startoftext|>


তোমাৰ মৰমৰ এপাহ অপৰাজিতা
ঠৰঙা লগা হিয়াত ইমান আলফুলকৈ ৰুই দিলা
ভঙা কাঁচৰ এইফালে এতিয়া
অকল স্পর্শাতীত নীলা
শব্দৰ ছন্দতো বান্ধ নাখাই জানা
ভাললগাৰ অন্তহীন হেঁপাহ


অপৰাধ কৰি বেঙাৰ দৰে কিয় হাঁহা
বাৰে বাৰে ওলাই অহা মিছিকিয়া হাঁহিটো ক’ত লুকুৱাও কোৱা?


<|endoftext|>
<|startoftext|>


“বেছি ওচৰলে’ নাযাবি-পুৰিব,কষ্ট পাবি”
পুহ মহীয়া জুহালৰ ওচৰত দেউতাই মোক এনেদৰেই আৱৰি ৰাখিছিল
জুইৰ পৰা


জুইয়ে মোক কেনেবাকে পুৰিব বুলি গোটেই শৈশৱটো
দেউতাই মোক ৰাখিছিল আলফুলে,সাৱধানে


সেই দেউতাৰ গাত মাহ-হালধি, ঘিঁ সানি যেতিয়া মই জ্বলাই দিছিলোঁ
চিতাৰ ওপৰত চিৰনিদ্রাত থকা দেউতাক মোৰ সুধিবলৈ হেপাঁহ আছিল
যাক তেওঁ জুইৰ স্পৰ্শৰ পৰা আঁতৰত ৰাখিছিল ওৰেটো শৈশৱ
সিয়েই যে এদিন পুৰিব তেওঁক,গাত মাহ-হালধি সানি
দেউতাই জানিছিলনে ??


<|endoftext|>
<|startoftext|>


তেওঁলোকে লৈ ফুৰে হেজাৰটা হেঁপাহ বিষাদৰ…
তেওঁলোকৰ হেঁপাহবোৰ সজীৱ আছিল,
তেওঁলোকৰ আছিল এসময়ত এটি এটি পৰিয়াল
তেওঁলোকৰ পৰিয়ালৰ সদস্যসকল ডাঙৰ হৈ আহিল
হৃদয়বোৰ সৰু হৈ আহিল
তেওঁলোকৰ অজানিতে,
বাঢ়ি আহিল দায়িত্ববোধ (?)
সেইবাবেই এতিয়া তেওঁলোকৰ বাসস্থান বৃদ্ধাশ্ৰম।


<|endoftext|>
<|startoftext|>


পৰিচিত হ’ব বিচাৰিছা মোৰ স’তে
কিন্তু মোক নুসুধিবা জীৱনৰ ৰং কেনেকুৱা
নৈশ বিষণ্ণতাহে মোৰ নিচেই চিনাকি।


মোক সপোন নেদেখুৱাবা
কাৰণ আইৰ বুকুৰ কামিহাড় গণি
মই শিকিছিলোঁ জীয়াই থকাৰ আদিপাঠ
সেয়ে অভ্যস্ত নহয় মই সপোনৰ সৈতে সহবাসত।


মোক নুসুধিবা প্রেমৰ ৰং সেউজীয়া নে নীলা
মোৰ বুকুৰ কেঁকুৰীত বাঁহীৰ মাতত কৃষ্ণচূড়া নুফুলে
নাজানো সোণাৰুৰ ৰং কিয় হালধীয়া।


নুসুধিবা প্রেয়সীৰ ওঁঠৰ উষ্ণতা কিমান
কিমান আপোন হ’লে বুকুৰ মোহনাত
বাহৰ পাতে ভালপোৱাই
ৰাতিৰ ব্যস্ত গলিৰ সস্তীয়া হাঁহিৰ দৰ দামহে জানো মই
আৰু চিনি পাওঁ সেই হাঁহিত লুকাই থকা বেদনা।


নাজানো কিমান দূৰলৈকে পোখাব পাৰে বিশ্বাসৰ শিপা
আত্মীয়তাৰ বালিচৰত খোজ পেলোৱা নাই কেতিয়াও
অমাৱস্যাৰ স’তেহে মোৰ আজন্ম অভিসাৰ।


<|endoftext|>
<|startoftext|>


এই যে সময়বোৰ আলফুলে তোমাৰ দুহাতত গুজি দিয়াৰ কথা আছিল
মৌন হৈ পৰা ৰাতিপুৱাটোত বাউলী হৈছিল এজাক বতাহ !!
 
দুপৰীয়াৰ ৰ’দজাক চঞ্চল হোৱা নাছিল
জানানে ?
কবিতাবোৰো !!


আবেলিটো
ধুনীয়া হৈ পৰোঁতেই
ক্ৰমশঃ
হেৰাই গৈছিল
এটা সপোন !!


কবিতাবোৰে (যে) শুই থকাৰ অভিনয়হে কৰিছিল…….
তুমি হয়তো নাজানা !!
আৰ্চিছ গেলাৰীৰ প্ৰতিটো বস্তুৱেই কৃত্ৰিম।


<|endoftext|>
<|startoftext|>


এই যে তুমি মোৰ, মই তোমাৰ হোৱা কবিতাবোৰ;
ৰাতিপুৱা সতেজ হৈ দৌৰি ফুৰিছিল।
দুপৰীয়াৰ ৰ’দকণে চঞ্চল কৰি নিদিয়া হ’লে
এই ধুনীয়া আবেলিটোত কবিতাবোৰ শুই নাথাকিলহেঁতেন
ভাগৰুৱা হৈ……।
ঠিক
আৰ্চিছ গেলাৰীৰ দামী ফুলৰ থোপাটো অনাৰ পাছত,
সাজিম কাচিম বুলি ৰৈ থকা
চোতালৰ ৰজনীগন্ধাজোপা দিন গণি গণি
শুই যোৱাৰ দৰে…..।


<|endoftext|>
<|startoftext|>


শুনিছোঁ, মৰমৰ হেনো সঘনে সলনি হয় ঠিকনা;
সেয়ে হয়তো (আজি) তেওঁৰ বুকুৰ শূন্যতাই
অনুমান কৰিব নোৱাৰে বৰষুণজাকৰ চঞ্চলতাক,
তেওঁৰ মৌনতাত জঁই পৰে
শব্দবোৰৰ নিষ্পাপ ধেমালি,
উকা হৈ পৰি ৰয় চিনাকি দাপোণ ।
এসময়ত…
তেওঁৰেই হাঁহিত চপৰা চপৰে খহি পৰিছিল
আলফুলে সাবটি ৰখা ডাৱৰৰ টুকুৰা,
উশাহত তেওঁৰ পাখি মেলি নাচিছিল হেঁপাহৰ ৰঙবোৰে…
ৰাগী লাগি নষ্ট হোৱা হৃদয়খনে সাজিছিল
জোনাকী কাৰেং ,
এতিয়া (যে) সকলো সপোন…।।


<|endoftext|>
<|startoftext|>


শীতল তৰালি স্নিগ্ধ জোনাক,
সুগন্ধি ৰজনীগন্ধা,
তোমাৰ পৰশ চেঁচা বতাহ,
নিশা অলকানন্দা,
মৌন ওঁঠ উষ্ম উশাহ,
স্তব্ধ অস্থিৰ সময়,
অলস চকু ব্যাকুল মন,
কম্পিত উমাল হৃদয়,
নিয়ৰৰ টোপাল দুবৰি বনত,
স্থবিৰ দুয়োৰে খোজ,
জোনাকৰ আলেঙত শুনা যায়,
তন্দ্ৰালি নীৰৱ গুঁজ,
সখী তোমাৰ সান্নিধ্য ইমান
কিয় যে মোহনীয়,
জীৱন জোৰা মৰমৰ নৈ,
ঢলাম কমনীয়,
নিষ্ঠুৰ সময় তেনেই ইষৎ,
উৰি উৰি গুছি যায়,
আজিৰ সময় ঘুৰি অহালৈ,
থাকিম ৰৈ বাট চাই,
নিবিৰ আকাশ অনঘ বেদনা
জীপাল এই দুই নয়ন,
দুৰৈৰ তৰালি নিশাৰ শেৱালি,
বিনিদ্ৰ ৰজনীৰ শয়ন,
যোৱাৰ পৰৰ নিষ্পাপ মৰম,
সাঁচিম সযতনে,
দিলোঁ পাক প্ৰতিশ্ৰুতি,
নীৰৱে আশাৰে গোপনে।


<|endoftext|>
<|startoftext|>


এদিন দুদিন বহুদিন হ’ল তোমাৰ স’তে একাত্ম নোহোৱা


তুমি কেনে আছা
নে হৈ পৰিছা মগ্ন জোনাকীৰ স’তে ।
মোৰ দৰিদ্ৰ শৰীৰ এতিয়া গ্ৰীষ্মতো কঁপি উঠে ।
মোৰ নিঃসংগ আত্মাই এতিয়া আৰু
বিলাপ নকৰে জোনাকৰ সতে মিতিৰালি পতাৰ ।
বহুদিন হ’ল ফাগুনত পলাশৰ ৰূপত আপোন পাহৰা
হোৱা নাই তোমাৰ স’তে।


তগৰ নাহৰহঁত কেনে আছে,
কেনে আছে তোমাৰ জোনাকী ?


অনাহাৰ আৰু অসুস্থতাই মোৰ দেহ গ্ৰাস কৰিব নোৱাৰে ।
এতিয়াও মই কবিতা লিখোঁ ফৰিংফুটা জোনাকৰ ৷
তুমিতো জানা, সকলোৱে জানে
সময় গতিশীল…


এইবাৰ সোণাৰু আৰু কৃষ্ণচূড়াৰ স’তে মোৰ
সাক্ষাৎ ঘটিছিল এক বিশেষ মুহূৰ্তত।
য’ত জোনাকে প্ৰতিনিধিত্ব কৰিছিল
এটা অমাৱস্যাত ৷
এইবাৰ ব’হাগত আহিবা
তোমাৰ স’তে একাত্ম হ’ম আগৰ দৰে,
এদিন দুদিন বহুদিন হ’ল তোমাৰ স’তে একাত্ম নোহোৱা ৷


<|endoftext|>
<|startoftext|>


তাইৰ লিহিৰি আঙুলিৰ মাজত
মোৰ বুকুৰ সমস্ত দুখৰ স্থিতি,
এবাৰ চুই দিলেই
নিঃশেষ মোৰ সমস্ত সুখ ।
তথাপি দুখেই ভাল
স্থিতিৰ পৰিগৰ্ভত চক্ৰবিহীন ৰথ ই
গতিবোৰ তেনেই শূন্য ।
দুৰ্বিষহ কি যে তাইৰ স্পৰ্শ
শূন্যতেই গতি সলাই
বুৰ মাৰে, শেষ হয় সুখ
দুখবোৰে চানি ধৰে,
টোপ টোপ জীৱন সৰে।
উপকূল তেতিয়া সেমেকি উঠে
ঊৰ্মিমালাই শুনায় ঊষাৰ কহিনী ।
কিবা এটা পলাতক যন্ত্ৰণাত
উন্মাদ বেদনা প্ৰত্যাহাৰৰ আহ্বানত
মই সুখী হওঁ……..
তাইৰ লিহিৰি আঙুলিৰ মাজত
মোৰ বুকুৰ সমস্ত দুখৰ স্থিতি ।


<|endoftext|>
<|startoftext|>


বহু হাজাৰ ভ’ল্টৰ চাকৰি এৰি
আজিও তোমাৰ এবেটেৰীয়া টৰ্চৰ
বাল্বটো হ’বলৈ ৰৈ আছোঁহি মই !


দহিকতৰাজনী হৈ কান্দি থাকে
শনিবৰীয়া আবেলিটোৱে।
তেতিয়াই ডিক্ৰঙৰ বুকুৱেদি উজাই আহে
মোৰ হাজাৰটা হুমুনিয়াহৰ
এটা সৰু উচুপনি !


<|endoftext|>
<|startoftext|>


চিৰাজ ভাইৰ হাৰমনিয়ামটোৰ অভাৱ বাৰুকৈ অনুভৱ কৰোঁ।
তেওঁ হাৰমনিয়াম এটা দিছিল, নিজমতে ব্যৱহাৰ কৰিব পাৰোঁ।


দৰং মহাবিদ্যালয়ৰ ছাত্ৰাবাসৰ ভঙা হাৰমণিয়ামটো আছিল
এনেয়ে পৰি বহুদিন মোৰ ওচৰত। বাৰে বাৰে আক’
কোনোবাই যেন সুধিছে, সেইটো দেখিলেই মনলৈ ইয়াকে আহিছিল,-
বুকুৰ কামিহাড় হ’লে দালি দালি কালৈ চিন্তা কৰি থাক’…


সমুখত ভঙা হাৰমনিয়াম। মানুহ নথকা ঘৰ।
দুৱাৰ আছে খিৰিকী আছে
নোলায় নোসোমায় কোনো। কোনো অতিথি। কোনো চোৰ।
সম্ভাৱনাৰে চহকী এটা প্ৰাণহীন শৰীৰ।
এটা ঘৰ্ষণৰ বাবে উন্মুখ কিন্তু
কাৰো হাতৰ পৰশ নপৰা এটা জুইশলা বাকচ।


এদিন তই কৈছিলি চতিয়না ফুলিলে তোৰ শ্বাস-কষ্ট হয়।
মোৰ হাৰনিয়ামবোৰৰ যেন সদায়ে চতিয়না ফুলে দূৰ ব্যাপ্তি।
হাপানি ৰোগীৰ দৰে কাহানিও সিহঁতৰ মাত ঠিকে নোলায়।
তথাপি হাৰমনিয়াম! আঙুলি বুলাওঁ নাজানি নুবুজি বাৰেপতি


হাৰিমনিয়াম। এটা চাৰিকুনীয়া বাকচ। তাতে ছটি ছিদ্ৰ শ্বাস প্ৰশ্বাসৰ।
চাৰিবেৰৰ এটা ঘৰ। লালনৰো ঘৰ, মাধৱ দাসৰো ঘৰ।
সেই ছটি ছিদ্ৰইদি অহা যোৱা কৰে লালনৰ ঘৰৰ ছটি ছজন চোৰ
সেই ছয়জন নাৱৰীয়া যি ব’ঠা মাথোঁ মাৰে নাৱত লালনৰ


এই দেহ ঘৰত বাৰু ছয় চোৰে সিন্ধি খান্দে, চুৰি কৰে কোনে?
এই দেহ নদীত ছজন মাঝিয়ে ব’ঠা মাৰে, গুৰি ধৰে কোনে?


যমুনাৰ বালিত পৰিল ৰাজহংসৰ পাখি
ক’তেবা আছে মাধৱ দাসৰ পূৰ্ণানন্দ হৰি?
কাণখোৱা তোৰ মাটিৰ শৰীৰ, মাটিৰ ঘৰ
কাহানি দাউ দাউ হয় শুকান বাঁহৰ খৰি।


বুকুৰ কামিহাড়ত সঁজাল আঙুলি বুলায় কোনে?
হাৰমনিয়ামটোৰ এই যে ক’লা বগা ক’লা বগা কামিহাঁড়
উঠা নমা কৰে কাৰ হাতৰ পৰশত ঘনে ঘনে?
মই এটা হাৰমনিয়াম। লাগে মাথোঁ হাতৰ পৰশ তোমাৰ।


এই বাগানতেই ফুল ফুলিছে, তাৰ সৌৰভত জগত মজিছে
মাথোন নমজিল লালনৰ মন। কাণখোৱানো বাৰু কোন কূটা?
সন্ধিয়াৰ আকাশত মোৰ হাত একেবাৰে নাই, কি ফুল ফুলিছে?
মইনো কি জানোঁ বাৰু, কোনে বাচিছে গুটি গুটি তৰাফুলৰ বুটা?


কামৰ পৰা উভতি আহি নিতৌ থিতাতে
হাৰমনিয়ামটো উলিয়াওঁ
ক’লা আৰু বগাৰে কামিহাড় আছে তাতে।
তাতে আঙুলি সযত্নে বুলাওঁ।


বাৰে বাৰে হতাশ হওঁ, একোকে নেজানিলোঁ।
অথচ এনেকৈয়ে ইয়াতে হেনো, জানোঁ জানোঁ,
ইয়াতে শইচ ফলে। ইয়াতে জুই জ্বলে। ইয়াতে জীৱনে ভুমুকিয়ায়।
বেলি বুৰে, বেলি উঠে নৃত্যৰতা হয় দেখোঁ সসাগৰা পৃথিৱী ঘনায়


মোৰ জীৰ্ণ শীৰ্ণ শৰীৰটো একোবাৰ চুই চাওঁ,
কামিহাঁড়বোৰ চুলে বুজি পাওঁ কিবা এটা বাজি ঊঠিছে
মাথোঁ এটা ছন্দৰ অভাৱ। এনেকৈয়ে বুজি পাওঁ
এই মনৰ লগতে এই দেহেও তোমাকেই বিচাৰিছে।


তুমি সঙ্গত নকৰিলে মই কি সুৰ কেনেকৈ বজাব পাৰোঁ কোৱাচোন?


<|endoftext|>
<|startoftext|>


কোন বাটেৰে তেওঁ আহে
যি বাটেৰে ৰ’দে পানীত
হাঁহ হৈ চৰে
যি বাটে বতাহে
উৰুৱাই আনে
শেৱালি ফুলাৰ সুবাস
বৰষুণে কঢ়িয়াই আনে
পৱিত্ৰতাৰ সোপান
 
সেই বাটেৰে
কান্ধত জোলোঙা লৈ
তেওঁ আহে


তেওঁ আহিলে প্ৰাণ পাই উঠে
কবিতাৰ পথাৰ


দাৱনী-ৰোৱণীবোৰে
সজাগ হৈ শুনে
তেওঁৰ খোজৰ প্ৰতিটো শব্দ


উৰি উৰি
চৰাইবোৰ ৰৈ যায়
বৈ বৈ নদীখন থৰ লাগি যায়
দেখিও নেদেখাকৈ
তেওঁ কিন্তু লাহে লাহে
উদ্দেশ্যবিহীন ভাবে আহিয়েই থাকে
হাতত সাৰে ভৰিত সাৰে


বিৰামহীন ভাবে
মোৰ ওঁঠত বাজে
কাৰ গান ?


সুগন্ধি পখিলাৰ
নে পাহৰিব নোৱাৰা
এটি শোক গাথাৰ ??


<|endoftext|>
<|startoftext|>


সহস্ৰ জনৰ হৃদয়ৰ ভাঁজে ভাঁজে
তৰাফুল বাছি বাছি
ভাগৰি নপৰা মানুহজন….
অৰঙে-দৰঙে মানুহৰ হিয়াৰ খবৰ
বিচাৰি ফুৰা মানুহজন,
মৰম আকলুৱা সুগন্ধি পখিলাৰ প্ৰেমিকজন…
প্ৰেম-ভালপোৱা আৰু মানৱতাৰ
সুগন্ধি সিঁচি সিঁচি গুচি গ’ল
নিৰলে
পৃথিৱীৰ সিপাৰে শব্দেৰে উমলিবলে’….


<|endoftext|>
<|startoftext|>


ঠেঁটুৱৈ লগা জাৰ
ধাৰাষাৰ বৰষুণ
বাহিৰত এজাক নাঙঠ শিশুৰ কলকলনি




<|endoftext|>
<|startoftext|>


ঘৰমুৱা পক্ষীৰ গীত
পাহাৰৰ সিপাৰে বেলি ডুবিছে
অতীত ৰোমন্থন জোনৰ পোহৰত


<|endoftext|>
<|startoftext|>




ক্ৰমে কমি আহিল জোনৰ পোহৰ
মহিলাৰে ভৰা কোঠাটোত
সৰুকৈ বাজি থাকিল ৰেডিঅ’ৰ কৰুণ ৰাগ


<|endoftext|>
<|startoftext|>


ওৰেটো ৰাতি মদকে খালোঁ
অলপো নিচা নধৰিল
তোৰ প্ৰফাইল পিকচাৰখন দেখিলোঁ
প্ৰেমত মই মাতাল হ’লোঁ।


<|endoftext|>
<|startoftext|>


এচেৰেঙা পোহৰে কি জগৰ লগালে?
গালদুখন গুলপীয়া হ’ল
আঁতৰাই দে বৈ অহা চুলিবোৰ
লাজত মুখখন আৰু ধুনীয়া হ’ল।


<|endoftext|>
<|startoftext|>


ৰৈ আছোঁনে গৈ আছোঁ
নিবনুৱাৰ জোতাৰ নাই ভৱিষ্যত
এই সময় যেন তোৰ আশ্ৰয়
হামখুৰি খাই পৰে জীৱনযুঁজত।


<|endoftext|>
<|startoftext|>


গছৰ ডালত কুঁহিপাত
কপৌ ফুলে তাৰে গাত
কেতেকীৰে বিননি
বসন্তৰে কুলিৰ মাত
জুৰ পৰে হিয়াখনি
বিহু বিহু লাগে মোৰ গাত ৷


অ’ চেনাই, অ’ চেনাই
বিহু বিহু জানো লগা নাই
বহাহত বিহুৰ সুৰ
তুমি জানো শুনা নাই
দিগন্তলৈ চাবা
বনগীত গাবা
তোমাৰ হিয়াখনিত
মোকে দেখা পাবা ৷


গছৰ ডালত কুঁহি পাত……
যোৰ পাতি উৰি যায়
চাকৈ-চকোৱা
তুমি মোৰ কাষতে নাই
মনৰ লুইত শুকাই যায়
তাৰে বলুকাত
বালিতে আঁকি যাওঁ
তোমাৰে ছবিটি
হিয়াখনে ল’ব সাবটি।
গছৰ ডালত কুঁহি পাত……..


<|endoftext|>
<|startoftext|>


সুখবোৰ আহিলেই
তেওঁ দুখী হৈ পৰে ।


কেতিয়াবা সোধোঁ
দুখত তেওঁ কি কৰে
দুচকু মুদি
তেওঁ হেনো সুখৰ ঘৰ সাজে


কি আচৰিত
এদিন বৰষুণত তিতি তিতি
তেওঁ ক’লে
বৰষুণ আনিব পৰা
আৰু এজাক ৰ’দ লাগে ।


<|endoftext|>
<|startoftext|>


তেওঁৰ আঁচলত
জোন এটা
দুহাতত সপোন


<|endoftext|>
<|startoftext|>
মেঘালী চুলিৰ
ফুটুকীয়া ছোৱালীজনী
সপোনৰ ৰাণী


<|endoftext|>
<|startoftext|>


লাহি আঙুলিবোৰে
বতাহ ফালে
বুকুত জোৱাৰ ভাটা


<|endoftext|>
<|startoftext|>


তাই আহে
সুবাস ভাঁহে
কঁপে সেউজীয়া


<|endoftext|>
<|startoftext|>


নূপুৰ পিন্ধা ভৰিদুখন
বোকাত থলেও
লহপহকৈ বাঢ়ে জীৱন


<|endoftext|>
<|startoftext|>


তোমাৰ মেলা চুলিয়েদি বৈ আহে
ডিক্ৰঙৰ এহেজাৰ সোঁত!


উদঙীয়া ঝাওবন এজোপাই
তাকে দেখি কবিতা লিখে।


সময় হৈ পৰে দহিকতৰা,
দিক্‌বিদিক হেৰুৱাই
খুন্দা মাৰেগৈ শাওনীয়া আকাশত।


হুৰহুৰাই নামি আহে এজাক বৰষুণ,
ডিক্ৰঙৰ এহেজাৰ সোঁতত ভাঁহি থাকে তোমাৰ মেলা চুলি!


আৰু তুমি এজনী ফৰিং হৈ পৰা,
এই জপিয়াই পাৰ হ’বা যেন ডিক্ৰঙৰ কোবাল ভেটা।


<|endoftext|>
<|startoftext|>


এনেকৈ ধৰি থাকিনো লাভ কি – মাজে মাজে খুলি দিওঁ হাতৰ মুঠি
পিছ মুহূৰ্ততে এয়া কি ভুল কৰিবলৈ ওলাইছোঁ বুলি মুঠিটো
জোৰেৰে মাৰোঁ। এৰি দিলেই চোন ভাল যেনিয়ে যায় যাওক গুছি।
হাত নেমেলিলেনো ক’ৰ পৰা আহি পৰিবহি মাণিকী মাধুৰীটো?


মুঠি মাৰিয়েই ৰাখিব নোৱাৰিম নে সযতনে এই এমুঠন?
হাতৰটো এৰি কিয়নো বাঞ্ছা কৰোঁ বাৰু বাৰে বাৰে বাটৰটোকে?
মুঠিতে ভুকু। মুঠিতে পকাকল। কঠিয়াডৰা। মাহ প্ৰসাদকণ।
তলুৱা ঘামিছে। কিমান সময় সৰকি পৰিল আঙুলিৰ ফাঁকে?


টান মুঠি – শিথিল মুঠিৰ খেলাত অৱস হৈ আহিছে স্নায়ুতন্ত্ৰ।
শুনিছোঁ মৰা মানুহৰো মুঠি টান। মুঠি টান হয় খেতিয়কৰ।
ধান খেৰৰ জুমুঠি দেহা। নাজানোঁ কোনে কেনেকৈ কি জাৰিলে মন্ত্ৰ।
জাকৰুৱা মুঠিৰ সমদলতো ভাগ লোৱা নহ’ল এই মুঠিৰ।


খুলিলোঁ মুঠি, মাৰিলোঁ মুঠি, লাভৰ মূৰত হাতত একো নৰ’ল,
মুঠতে হাতৰ মুঠিত সোলোক ঢোলোক মুঠেই মুঠিটোহে ৰ’ল।


<|endoftext|>
<|startoftext|>


আকৌ এবাৰ তেজেৰে ৰাঙলী কৰিলা ৰাজপথ
এনেদৰে তোমালোকে ফাকু খেলা তেজৰ
তোমালোকৰ অস্তিত্ব জাহিৰৰ প্ৰতিযোগিতাত
ক্ষত-বিক্ষত হয় নিৰীহৰ শৰীৰ।
সাপে মোট সোলোৱাৰ দৰেই
তোমালোকৰো সলনি হয় দেহৰ বৰণ,
কেতিয়াবা আলোচনাপন্থী, কেতিয়াবা আত্মসমৰ্পণকাৰী।
হত্যা-সন্ত্রাসে তোমালোকক দিয়ে একো একোখন চাৰ্টিফিকেট
‘গ্ৰেড-ওৱান’ হোৱাৰ প্ৰতিযোগিতাত
তোমালোকৰ সন্ত্রাসৰ পৰা সাৰি নাযায় শিশু,
আবাল বৃদ্ধ -বনিতা
যাৰ ভিত্তিত তোমালোকক যঁচা হয় চৰকাৰী আতিথ্য
গৃহ জিলাত তোমালোকক আদৰিবলৈ ৰৈ থাকে
অজস্ৰ জণগন।
গ্ৰেপ্তাৰ হ’লেও তোমালোক ভি.আই. পি.
তোমালোকৰ মুক্তিৰ দাবিত
তথাকথিত সংগঠনবোৰে বাহিৰ কৰে
প্ৰতিবাদৰ মিছিল ,
অধিবক্তাই বিচাৰি চলাথ কৰে
সংবিধানৰ পৃষ্ঠা
আইনৰ সুৰুঙা।


এনেকৈয়ে যদি দেখিছা স্বাধীনতাৰ সপোন
ল’ব খুজিছা শাসনৰ বাঘজৰী
তোমালোকৰ স্বাধীনদেশত নাথাকিব কোনো মানুহ
বিৰাজ কৰিব মাথোন নিস্তব্ধতা
মৰিশালীৰ নিস্তব্ধতা।


<|endoftext|>
<|startoftext|>


পতংগবোৰ বগাই ফুৰিছে
মোৰ বুকুৰ মাজত
ৰাখিছো মই সিহঁতক
মোৰ বন্ধ কোঠাত
আছে মাথো এক নিস্তব্ধ সংঘাত;


নিজম নিশা
সাৰে আছো মই
নিদ্ৰা-তন্দ্ৰাৰ আলস্যক দমন কৰিI


<|endoftext|>
<|startoftext|>


দুখৰ পোচাকযুৰি খুলিব পৰাহেঁতেন
সুখী হ’লোঁহেঁতেন।
মোৰ ছাঁৰ দৰে পিছে পিছে খেদি ফুৰে দুখ।
সুখৰ বাটত দুখে হেঙাৰ হৈ থিয় দিয়ে।


পাৰভঙা নদীখনত হেৰাই জীৱনৰ কিছু স্মৃতি
হেৰাই যায় পিতাইৰ নাঙল-যুৱলি হালৰ গৰুহাল।


পিতাইৰ বুকুতো নামি আহে দুখৰ বেদনা গধুৰ আকাশ
মই পিতাইৰ বিষণ্ণ দুচকুলৈ চাওঁ বাৰে বাৰে,
তেওঁৰ দুচকুত দেখা পাওঁ এতিয়া অমানিশাৰ আন্ধাৰ,
দুখবোৰে কুৰুকি কুৰুকি জীয়াই জীয়াই খায় তেওঁক মোৰ দৰে।


দুখৰ বেদনাত গধুৰ হয় ফাটি যোৱা কলিজাবোৰ
দুখৰ পালতৰা নাৱত থৰক বৰক জীৱনৰ অনুশীলন।


আন্ধাৰত খেপিয়াই ফুৰোঁ অন্ধ পথিকৰ দৰে
সুখৰ সন্ধানত আগবঢ়াই দিওঁ দুহাত
তথাপি খুলি থব নোৱাৰোঁ দুখৰ মায়াবী পোচাক।


<|endoftext|>
<|startoftext|>


ডাণ্টেৰ বিয়েট্ৰিছ নতুবা
ভিন্সিৰ মনালিছা হোৱাৰ
বাসনা মোৰ নাই
নালাগে মোক প্ৰেমৰ
বুৰঞ্জীত ঠাই..
মাথোঁ
তোমাৰ ভালপোৱাৰে
কৰা উদুলি মুদুলি
মোৰ বুকুৰ পদূলি
এবাৰ তো ক’ব পাৰা
ভালপাওঁ বুলি..


<|endoftext|>
<|startoftext|>


কেতেকীয়ে তাঁত বয়
তাঁতে কেতেকীক বয়
সুমথিৰা দেহাটো মাকোটোৱে বিন্ধি বিন্ধি
আধাভেটি হ’ল
বেলি লহিয়াবলৈকো এখন আশাৰ পথাৰ


খিতিক্ খিতিক্ শব্দটোৰে আপোনজন আহি থাকে
চকু পদুলিত
মাকো সৰে
পুখুৰীৰ পাৰৰ বেংটোৱে পানীত জঁপিয়াই
সেই নিসংগতাক থতমত খুৱায়


কেতেকীৰ মাতত ব’হাগ আহে
কেতেকীৰ মাতত কোনো নাহে
আহি থকাজনো আহি নাপায়


চিলাৱতী পথাৰৰ কবিয়ে ইপাকে-সিপাকে চাকিৰাক আঁকিছে
চাকিৰাৰ উত্তাপ আছে
কেতেকীৰো আছে এক চেঁচা উম


উৰু উদঙাই চাকিৰাই গীত জোৰে
খোচনি মাৰি কেতেকীয়ে তাঁত বয়


সুৰমত্ত চাকিৰাই গতানুগতিকভাবে
বিবাহ পাশত উঠিছে বহিছে
নিশ্চুপ আন্ধাৰৰ কামনা এটাই
কেতেকীৰ তাঁতখনক
সাবত মাৰি ধৰিছে


<|endoftext|>
<|startoftext|>


মোৰ শিৰৰ ৰঙা সেওঁতাৰে
নিতে তোমাৰ বুকুৰ মাজলৈ যাওঁ।
সদ্যস্নাতা কেশৰ সুবাসেৰে
পুৱাই ঘৰ খন সজাঁও।
নামঘৰৰ বন্তি গছি জ্বলাই ,
আৰম্ভ কৰা দিনটো চোন
ত’তকে নাপাওঁ, পলকতে শেষ কৰে
সন্ধ্যাৰ আৰতিৰ ধূপ-ধূনাই।
সদায় প্ৰাৰ্থনা এটাই
বাস্তৱৰ কুটিলতা, জটিলতাই
নিনিয়ক যাতে মৰহাই
তোমালৈ বুলি থকা
মোৰ মৰমৰ খৰিকাজাঁই।


<|endoftext|>
<|startoftext|>


কেতেকীয়ে তাঁত বয়
তাঁতে কেতেকীক বয়
সুমথিৰা দেহাটো মাকোটোৱে বিন্ধি বিন্ধি
আধাভেটি হ’ল
বেলি লহিয়াবলৈকো এখন আশাৰ পথাৰ


খিতিক্ খিতিক্ শব্দটোৰে আপোনজন আহি থাকে
চকু পদুলিত
মাকো সৰে
পুখুৰীৰ পাৰৰ বেংটোৱে পানীত জঁপিয়াই
সেই নিসংগতাক থতমত খুৱায়


কেতেকীৰ মাতত ব’হাগ আহে
কেতেকীৰ মাতত কোনো নাহে
আহি থকাজনো আহি নাপায়


চিলাৱতী পথাৰৰ কবিয়ে ইপাকে-সিপাকে চাকিৰাক আঁকিছে
চাকিৰাৰ উত্তাপ আছে
কেতেকীৰো আছে এক চেঁচা উম


উৰু উদঙাই চাকিৰাই গীত জোৰে
খোচনি মাৰি কেতেকীয়ে তাঁত বয়


সুৰমত্ত চাকিৰাই গতানুগতিকভাবে
বিবাহ পাশত উঠিছে বহিছে
নিশ্চুপ আন্ধাৰৰ কামনা এটাই
কেতেকীৰ তাঁতখনক
সাবত মাৰি ধৰিছে


<|endoftext|>
<|startoftext|>


এতিয়া ছাঁ হৈয়ে লুকাই ফুৰোঁ উচন মৰিশালিত
নাজানো আমাৰ খোজবোৰ কাৰ অনুকৰণত আগবাঢ়িছিল
নাজানো আমি শুদ্ধ-অশুদ্ধৰ তুলাচনীত কাৰ ত্যাগেৰে ঈশ্বৰক আঁকিছিলোঁ
সকলোবোৰেইতো এতিয়া ৰক্তাভ কাঁচৰ টুকুৰাত
অবাটে যোৱা বাটৰ দিনলিপি


যাৰ হাতত ধৰি খোজ দিছিলোঁ
যাৰ প্রশ্রয়ত আন্ধাৰ বুটলি জোনাক ছটিওৱাৰ সপোন দেখিছিলোঁ
সেই আকাশ এতিয়া হেঙুলীয়া হ’ল
লক্ষ্য প্রাপ্তিৰ বাটত নিগৰা তেজক ভয় নকৰিবা বুলি কোৱা কলিজাবোৰ
লাহেকৈ বৰফ হ’ল


যাৰ কথা শিলৰ ৰেখা আছিল
তেওঁৰ আদর্শ অৱশেষত ছাঁই হ’ল
ভঙা পতাৰ খেলত কোনোবা ৰজা হ’ল
স্বদেশ উদ্ধাৰৰ তেজাল সপোনবোৰো
বিলাসৰ টোপনিত হেৰাই গ’ল


ৰুদ্ধ দুৱাৰৰ সিপাৰে এতিয়া এৰি অহা পৃথিৱী
চিনাকী সুবাসৰ ৰিণিৰিণি সুকুমল সোঁৱৰণি
কাৰ অহংকাৰী খোজৰ গচকত জানো মোহাৰ খাই যাওঁ
সৰাপাতৰ বুলনিত হালধীয়া এটি পদাতিক।


<|endoftext|>
<|startoftext|>


মই হিন্দু, মই বড়ো, মই
মুছলমান,
মই কাৰ্বি, মই ৰাভা, ময়েই
মিছিং আৰু তিৱা,
সাতো ভনীৰ তেজেৰে গঢ়া মই
অসমীয়া ।।
নালাগে মোক জাতি ধৰ্ম
কোনো সুকীয়া
এয়াই মোৰ
সংস্কৃতি জাতি অসমীয়া।।
বৈ আছে নিৰবধি বুঢ়া লুইত
কালৰ গৌৰৱ মাথোঁ লাচিতৰেই
ভূমিত।
চিফুঙৰ সুৰেৰে মই গাই যাওঁ
স্বদেশৰ গান,
সকলোতে প্ৰসিদ্ধ মই অসম
সন্তান।
শংকৰ, আজানৰে অমিয়া বাণী
একতাৰ ডোলেৰে বান্ধি ৰাখিম
আমি।
মই বড়ো, মই হিন্দু, মই
মুছলমান,
হাতে হাতে ধৰি আমি হওঁ আগুৱান।
পূৰ্বাঞ্চলৰ
জ্যোতি আমি মাথোঁ জ্যোতিষ্
কৰোঁ “অসম”, আমাৰ “অসম”
মহীয়ান।
দেশতকৈ মোমাই মোৰ ডাঙৰ
নহয়
হাতে কামে অসমীয়া মই
নকৰো ভয়।
মই ৰংপুৰীয়া, মই কামৰূপীয়া, মই
কমতাপুৰীয়া,
সকলোতে বিৰাজমান মই
অসমীয়া ।।
সৃষ্টিত মই, দৃষ্টিতো মই, ময়েই
কলা কৃষ্টি,
সুন্দৰৰ ৰূপেৰে মই আনো আশাৰ
বৃষ্টি।
ঝুমুৰ, সত্ৰীয়া, বিহু হুঁচৰি,
দেওধনী আৰু ওজাপালিৰে
সংস্কৃতিৰ বৰভেঁটি ৰখীয়া
ময়ে বৰ অসমৰ খাটি অসমীয়া।
বৰগীত, জিকিৰ, গোৱালপৰীয়া,
ৰচি যাওঁ গীতি অসমৰ
যাউতিযুগীয়া।
মই জ্যোতি, মই বিষ্ণু, ময়েই
হাজৰিকা
ঢোল, মাদল, টকা,
গগণাৰে পৰিপুষ্ট সম্ভাৰ মোৰ
সাতাম পুৰুষীয়া।।
মই কাৰ্বি, মই ৰাভা, ময়েই তিৱা,
সাতোভনীৰ তেজেৰে গঢ়া মই
অসমীয়া।
নিদিও যাবলে খহি;
সভ্যতাৰ এই এনাজৰী
আহ ওলাই আহ সমনীয়া
টঙালী বান্ধি আহ ঐ অসমীয়া,
আদৰৰ জাতিটো ৰাখোগৈ ধৰি
উজলাই ৰাখিম আমি আই অসমী।
মই বড়ো, মই হিন্দু, মই
মুছলমান,
মই কাৰ্বি, মই ৰাভা অসম
সন্তান।
চিঞৰি চিঞৰি গাম স্বদেশৰ গান
একেই আল্লা, একেই নবি, একেই
ভগৱান।
সোণালী দেশ মোৰ এইখন বৰ
অসম,
গৌৰৱে কওঁ মই “জয় আই অসম”


<|endoftext|>
<|startoftext|>


প্ৰেমৰ পকোৱা সূতানেছা তয়েই দিছিলি
দিছিলি কলিজাৰঙী আঁছুমুঠি
সূতা উঘাইছোঁ, চেৰেকী পকাইছোঁ
সিৰাই-উপসিৰাই হেঙুল-হাইতাল সানি
বুকুৰ এচুকত সযতনে ৰাখিছোঁ লিহিৰি চিপকাঠী
চেনাই, কুলিয়ে বিনালেই
তোৰ যে খবৰেই নাই
তাঁত-বাতিত দূবৰিও নগজা হ’ল দীঘল পদূলিত
ৰাতি দুপৰৰ কেতেকীৰ মাতে
হিয়াৰ সিৰা-উপসিৰাত আউল লগায়
চেনাই, তোৰযে খবৰেই নাই
সিদিনা গৰখীয়া বাঁহীৰ সুৰত বলীয়া হ’লোঁ মই
গচকত যঁতৰটো তেনেই ভাগিল
চেনাই, তই আহিলেই নাচনী দঙাজৰীয়ে প্ৰাণ পাব
মূৰটি দাঙি তল-ওপৰ কৰি নাচিব সখীয়তি চৰায়ে
তেজৰ সূতাৰ বটা মহুৰাটোৱে মাকোৰ বুকুত সোমাই
বিহুনাম এফাঁকি জুৰিব খিটিৰখিটিৰকৈ
উশাহে প্ৰতি গৰকাত উঠিব নামিব
আঙুলিঘন দুভৰি
চেনাই, তই যিদিনাই আহিবি
প্ৰেমৰ চেৰেকীৰে অভিমানৰ ব আলফুলে ভাঙিম
হিয়াখন আওখালি সানি ল’ম
জেতুকাপাতৰ সোণ-হালধীয়া ৰং
ব চুঙাৰে জুমি জুমি চাম
ৰাতি হালধীয়া জোন
জীৱন হাঁচিতিৰ দহিবটা মুচৰিম আলফুলীয়াকৈ
প্ৰেম আৰু বিশ্বাসৰ সৰু সূতা দি।
<|endoftext|>
<|startoftext|>


তোৰ খোপাৰ সুগন্ধি নাহৰ দেখি
জিৰ্ জিৰ্ কৈ নামিছে মেঘ
সখিয়তী আহ
খুঁটিয়াই খুলি দে খোপা
তিতা চুলিয়েদি বৈ পৰক
হাবিয়লি বাঁহীৰ আতুৰ আঙুলি।


<|endoftext|>
<|startoftext|>


সময়ে বাগৰ সলাই
হাতৰ মুঠিত হেৰাই পাঁচটা বছৰ
জোলোঙা খালী হৈয়ে ৰয়।
মেলা মুখ মেলাতেই থাকে
বন্ধ হয় হৃদস্পন
এজন ডাঙৰ মানুহ আহিছিল
অন্ন দিয়াৰ প্ৰতিশ্ৰুতি লৈ
কথাত নিগৰাইছিল সপোনৰ পানচৈ।
মানুহবোৰে হাত চাপৰি বজাইছিল
সেউজীয়াৰ নিচাত মাতাল হোৱাৰ কল্পনা কৰিছিল
এনেকৈয়ে সুখী হৈছিল মানুহবোৰ
ভাল মানুহজনে মুখ টিপি হাঁহিছিল
কোনেও মন কৰা নাছিল।
সপোন সপোন হৈয়েই ৰ’ল
সেউজীয়াৰ উন্মাদনাত কোনোবাই অৰণ্যলৈ গুচি গ’ল
খাদ্যৰ উৎসৱত বহি থকা দেখা যায়
ভাল মানুহজনক।
কিনা-বেচা ব্যস্ত মানুহৰ সপোনবোৰৰ
(যিবোৰ কাহানিবা মানুহে নিজৰ বুলি ভাবিছিল)
শিয়ালে সভা পাতে
দুখীয়াৰ দুখ নুগুচে।
খাদ্যৰ উৎসৱত বহি ভোকাতুৰক সমবেদনা যাঁচে
ভাল মানুহজনে।
সময়ে বাগৰ সলাই
হাতৰ মুঠিতে হেৰাই পাঁচটা বছৰ
ভাল মানুহজন খুউব ব্যস্ত
মানুহবোৰে পাহৰি যায়
তেতিয়াই ভাল মানুহজন আকৌ আহে
একেবোৰ সপোন আকৌ বেচে
মানুহবোৰে হাত চাপৰি মাৰি সম্ভাষণ জনায়
ভাল মানুহজন আহিলে
মানুহবোৰে আকৌ সপোন দেখে।
ভাল মানুহজনে মুখ টিপি হাঁহে….
<|endoftext|>
<|startoftext|>


আজি লক্ষীমপুৰৰ নিষিদ্ধ গলি এটাত
মই ট্ৰেজেডি ফলাৰ কথা আছিল
আজি নাওবৈচাৰ উপ পথ এটাত
টায়াৰ জ্বলাই প্ৰতিবাদ কৰাৰ কথা আছিল
খঙতে বৰ্বাদ কৰি দিলোঁ
এটা দেশী মদৰ ভাটি
আপুনি যে কৈছিল
দশ টকা দিলেই পাই এবাটি……….
মোৰ ভঙা ঘৰৰ গোবৰ লিপা বেৰত
তোমাক নাম লিখিছোঁ
তোমাৰ ঘৰৰ ভেন্টিলেটৰেৰে সোমাই
তুমি শুই থকা চাইছোঁ
ঢকুৱাৰ বিচনীৰে তুমি বিচি ভালপোৱা
পদিনাৰ চাট্‌নিৰে তুমি শুকান ৰুটি খোৱা
কেনেবাকৈ গম পোৱা নাইতো
মই ট্ৰেজেডি ফলাৰ কথা…!!
ৰোমাঞ্চ কৰিবলৈ মন যায় মোৰো
ৰাতিটোকে তুমি বুলি
কেতিয়াবা আলিংগন কৰোঁ
তোমাক বিচাৰোঁ
চিঞৰোঁ
নিষিদ্ধ গলিৰ মানুহবোৰ জগাই
নিদ্ৰা কাঢ়োঁ
মোৰ নয়নৰ মানচিত্ৰত
তুমি অলপ অলপ হেৰাইছা
ইতি নিলিখাকৈ কিয় বাৰু চিঠি লিখিছা?
ও ময়েই আজি
ট্ৰেজেডি ফলাৰ কথা আছিল
ময়েই আজি বাহাদুৰ বাদশাহ
হোৱাৰ কথা আছিল
আৰু বহু কথা আছিল
কিন্তু
কিন্তু তুমি গ’ম পালা কেনেকৈ?
মই যে আজি ট্ৰেজেডি ফলাৰ কথা আছিল…
<|endoftext|>
<|startoftext|>


বহুতো কথা
তেওঁৰ ডিঙিৰ কাষত লকলকাই থাকে
বহুদিনৰ মৌনতা ভাঙি
ওলাই আহিব খোজে কথাবোৰ
কথা চহকী দিনবোৰত
তেওঁৰ মনৰ মানুহ তেওঁৰ কাষত নাছিল
মানুহ থাকিলেও সময় নাছিল
তেওঁ বিদ্ৰোহ কৰিছিল
মানুহ আৰু সময়ৰ প্ৰতি
হাতত নিচান লৈ তেওঁৰ মৌন সমদল
সিদিনা মনৰ মানুহো আছিল
আৰু সময়ো আছিল
নাছিল কথা চহকী দিনবোৰ
মৌনতাৰ অন্তত
কথাৰ নৈ
চিনাকি-অচিনাকি মুখবোৰৰ মাজত সদাব্যস্ত তেওঁ
শংকাৰ ডাৱৰ কেতিয়াবা বৰষুণ হৈ নামে
মুহূৰ্তৰ বিৰতিত বৰষুণবোৰো ভাপ হৈ উৰে
কথাবোৰ লকলকাই থাকে
লকলকাই থকা কথাৰে বাৰিষাৰ বান নামে
চিনাকি-অচিনাকি মুখবোৰৰ মাজত
তেওঁ নিজকে হেৰুৱাই পেলায়
আৰু আমি বিচাৰি ফুৰোঁ তেওঁক
তেওঁ ঘূৰি ফুৰা তেওঁৰ আপোন আমাৰ অচিন পৃথিৱীত
আমাৰ খোজবোৰ কঁপি উঠে
খোজে প্ৰতি পিচলি পৰাৰ ভয়
কথা চহকী দিনবোৰ ঘূৰি আহে
এইবাৰ মনৰ মানুহো আছিল
সময়ো আছিল
কিন্তু আমাৰ বাবে নাছিল তেওঁ…
<|endoftext|>
<|startoftext|>


দৰিকামুখত হুৰহুৰাই পৰিছে মুষলধাৰ শিলাবৃষ্টি
পলসুৱা হৈছে কনেঙৰ বুকুৰ দেশ,
পলাশী দুপৰ বেলাত কালিয়েই আহিলে
কোমল কুঁহিপাত সুগন্ধি চিঠি
তাইৰ উকা অনামিকাই পিন্ধিব,
বিৰিণা পাতৰ আঙুঠি।


<|endoftext|>
<|startoftext|>


আমাৰ বাজাৰ ফেন্সী বাজাৰ
তোমাৰ বাজাৰ কি?
আমাৰ মানুহ হাজাৰ-বিজাৰ
ৰ’দে দহা শৰীৰ।।
ফুট পাথৰ টি-চার্ট
পাঁচ শ টকাৰ কম নাই,
দোকানীৰে মুখ চলালে
এশ টকাতেই পায়!
অমৃত সমান ইলাচি চাহ
এবাতি পকৰা
দহ টকাতেই ইয়াত খাবা
বুকুত পাবা সাহ।
আমাৰ বাজাৰ ফেন্সী বাজাৰ
তোমাৰ বাজাৰ কি?
মুখ চোৱা সস্তা আয়না,
জীৱন জীন্সৰ এক্সট্ৰা বুটাম
অলপ টকা বাচি গ’লে
মাখন ভোগৰ জি-লা-পী।।
হেৰুওৱা তলাৰ ডুপ্লিকেট চাবি
এন্দুৰ মৰাৰ মহৌষধি
আমাৰ বাজাৰ ফেন্সী বাজাৰ
তোমাৰ বাজাৰ কি???
বেলৰ চর্বত ঘড়ীৰ বেটেৰী
দুশ টকাৰ চেট ডিনাৰ,
বহুৰঙী ম’বাইল ক’ভাৰ ,
বেগ বেল্ট প্রসাধন ওলমি থাকে
চাৰি আলিৰ ৰেলিং সাৱটি!!!
শীতো আছে তাপো আছে
আৰু পদপথৰ উজুটি,
আমাৰ বাজাৰ ফেন্সী বাজাৰ
তোমাৰ বাজাৰ কি???
বহুৰঙী গ্রাহকৰ
মেটমৰা লানি,
শিৱ কৃষ্ণ শনি,
ৰাম নাৰায়ণ কালি
আল্লাহ বুদ্ধ নানক যীশু মহাবীৰ
আটায়ে আছে গছৰ তলত চাধা মাৰি!!
আমাৰ বাজাৰ ফেন্সী বাজাৰ
তোমাৰ বাজাৰ কি?
তোমাৰ বাজাৰ যদি শ্বপিং মল বাজাৰ
চৌব্বিছ কেৰেট সোণৰ ভাৰ,
ব্রাণ্ডেড গোলাম ব্রাণ্ডেড মাল,
বন্ধ বাজাৰৰ কন্দিশ্যন্দ এয়াৰ!!
নোৱাৰো আমি সহিব সোণাই
চিক্ মিকনি সেই বজাৰৰ
পাখি দুখনি যে আমাৰ
কোমল তেনেই!!
প্রাচীন এক আত্মীয়ৰ দৰে যুগ যুগ
আমাৰ যে বাজাৰ
হেৰিটেজ সেই ফেন্সী বাজাৰ…
<|endoftext|>
<|startoftext|>


কুঁহিপাতৰ সপোন এটাই
ওৰেটো ৰাতি নিচুকালেহি মোক
হাবি ভাঙি বৈ অহা ফুলৰ সুগন্ধিত
নিতাল মাৰি পৰি ৰ’ল
নিশ্বাসৰ উৰণীয়া মৌ
বিগলিত আঁচলৰ বঙিয়াৰে
খুপি খুপি নামি আহিল
আন্দোলিত বুকুৰ আলাপ ….
আকলুৱা
আলসুৱা ….
ভিজা শিতানত বাজি আছে অদ্যাপি
পলৰীয়া ৰাতিৰ জুনুকা।
<|endoftext|>
<|startoftext|>


চাহ ফুলাৰ বতৰত
সিদিনা সেউজীয়াৰ ফাকু উৰিছিল
বতাহত
শিৰিষৰ সৰু সৰু পাতত
উলমিছিল
ভাটিবেলাৰ বেলি
বেৰিয়া গজা দাঁ‌তেৰে তুমি সপোন ৰচিছিলা
ফাগুন হোৱাৰ
তুমি যেতিয়া হাঁ‌হিছিলা
চাহগছবোৰে প্ৰাণ পাই উঠিছিল
তোমাৰ বেৰিয়া হাঁ‌হিৰ ভাঁ‌জত
সৰাপাতে গাইছিল
মাদলৰ গান
তোমাৰ ওঁঠৰ তলৰ ক’লা তিলটোৱে
কিমান যে মইনা চৰাইৰ
মুখৰ মাত হৰিছিল
তুমি হয়তো মোক ভাল পাব বিচাৰিছিলা
গীতিমল্লিকা বৰা
নতুবা বিচাৰিছিলা এটি জিৰনি কোঠা
য’ত তুমি খুলিব খুজিছিলা
তোমাৰ ভগ্ন হিয়া
হয়তো তুমি বিচাৰিছিলা
প্ৰথম প্ৰেমৰ অনুভূতি
ভুল নুবুজিবা
গীতিমল্লিকা
এয়া মাথোঁ মোৰ ধাৰণা
তুমি এদিন মোক সুধিছিলা
যে মই ইমান ৰোমাণ্টিক কিদৰে
আৰু মই কিদৰে ভাল পাব পাৰোঁ
মদাৰৰ বিষণ্ণতা
শিমলুৰ নিসংগতা
সিদিনা মোৰ হাতত শব্দবোৰ গজিছিল হে মাথোঁ
ফুলিল আজি সিহঁত
শব্দৰ ফুলে ভৰাই তুলিছে
মন ফাগুনৰ কুঁ‌কি
তাৰে এপাহ হৃদয় ৰঙৰ ফুলে
কান্দি কান্দি তিয়ালে
মোৰ বুকু
আৰু কাণে কাণে ক’লে
জোনাক ভাল পোৱা
ডাইনীজনীৰ কথা
ক্ষমা কৰিবা গীতিমল্লিকা
তেতিয়া মই যে আছিলোঁ
পপীয়া তৰাৰ উপাসক
নিৰ্জনতাৰ ভোকাতুৰ প্ৰেমিক
সেইবাবেই হয়তো মানুহে মোক
ভুল বুজিছিল
ঠিক তোমাৰ দৰেই
গাঁ‌ৱত ওলাইছিল
মোৰ গাত লগা
পাগল হাৱাৰ কথা
এইবোৰ কাৰণতেই
মই সিঁ‌চিছিলোঁ শব্দৰ বীজ
গোপনে
আৰু গাঁ‌ঠিছিলোঁ মালা
বিষাদৰ
তাতেই তুমি ভুল কৰিলা
গীতিমল্লিকা
মই ৰোমাণ্টিক নাছিলোঁ
সঁ‌চা অৰ্থত মই আছিলোঁ
এটা বিষাক্ত হৃদয়ৰ
পঁ‌য়ালগা ভিকহু
যি বিচাৰিছিল
সমমৰ্য্যদা
(আকাশ চুব খোজা ছোৱালীজনীৰ
সমান ওখ হ’বলৈ)
যি আছিল
ঢকুৱাখনা কলেজত প্ৰেমৰ
বীজাণু বিয়পোৱা
পপীয়া তৰাটোৰ
পাগল প্ৰেমিক
যাৰ বাবে সি নাম পাইছিল বলিয়াৰ
বেৰিয়া দাঁ‌তৰ
দেৰগাঁৱৰ মিছ্ গীতিমল্লিকা বৰা
অনুগ্ৰহ কৰি মোক ক্ষমা কৰিবা
তোমাৰ তামৰঙী ওঁঠে
শ্বায়েৰী পঢ়োঁ‌তে,
তোমাৰ চকুত শাওণৰ
মেঘে উমনি দিওঁ‌তে
তোমাৰ বুকুত বৰদৈচিলা
উৰোঁতে
এবাৰলৈও নকঁ‌পিল
মোৰ ভিকহু হৃদয়
তোমাৰ প্ৰেমৰ শীতল বা লাগি
কি কৰিম কোৱা?
এতিয়া তোমাক পাহৰিম নে নিজকে
নে শব্দেৰে গঁঠা মালা…
<|endoftext|>
<|startoftext|>


জলকুঁৱৰী তাই
সভ্যতাৰ ফছিলত প্ৰতিনিয়ত উজুতি খায় ৷
শংখিনী নাৰীৰ সতে ঘৰকৰা পুৰুষবোৰে
তাইৰ আঁচলত জোনাক বিচাৰি যায়
নিষিদ্ধ নিৰতি বিচাৰি
সিহঁতে প্ৰেমিকৰ চোলা পিন্ধে
আৰু লিৰিকি চাই
তাইৰ সোণালী ফিছাৰ বৰণ ৷
অকূলন আকাংক্ষাৰ নীল গহ্বৰত
মুহূৰ্মুহূ হেৰাই তাইৰ ঋতুমতী গোন্ধ৷
জীৱনৰ জলচ্ছেদ
দেওমাৰি পাৰ হ’ব নোৱাৰে তাই
সেয়ে
কঢ়িয়াই আপোন শৱদেহ
পাৰি দিয়ে যাত্ৰাৰ কঠিন বালুকাৰে
নিঃসংগে, নীৰৱে৷
<|endoftext|>
<|startoftext|>


আৰু তাৰপিছত আমি ওভতি আহিছিলোঁ
হাতে হাতে নিৰাভৰণ নৈশব্দ,
নিমখীয়া জোনাকৰ তলেৰে উটি আহিছিল
কৰুণ কাঠৰ নাওবোৰ,
অকলশৰীয়া যাতনাৰ পাৰত য’ত
আমাৰ নিৰন্ন আঙুলিয়ে তুলি লৈছিল
তেওঁলোকৰ কান্দোনৰ খোলাবোৰ।
গোট মাৰি অহা কোনো নিৰ্জনতাৰ
দৰে আছিল ঢৌবোৰ। স্বপ্নহীন মাছবোৰৰ
চকুত ঠেকা খাই যি তিতি আছিল বালিৰ
হালধীয়া নিদ্ৰাত।
আৰু ৰ’দৰ বাবে সেই প্ৰতিটো
দিনৰ নাভিত আমি যে ৰুই থৈছিলোঁ
আমাৰ শবোৰ
আৰু হাতবোৰ অনিদ্ৰাৰ বালিচৰত,
শাওলগা বুকুৰ মাটিত য’ত গজিছিল
ঘন শূন্যতাৰ অৰণ্য;
ওখ আন্ধাৰবোৰৰ অনিচ্ছাৰ গভীৰত
সোঁতবোৰ যিদিনা তিতিছিল
ডিঙিলৈকে তিয়াই আমাৰ জিভাৰ দুপাৰ,
আমি বগাই গৈছিলোঁ এটা দুঃস্বপ্নৰ পৰা
আন এটা দুঃস্বপ্নৰ শেষহীন কাৰুণ্যলৈ।
শীতে বিন্ধি যোৱা শামুকবোৰৰ দৰে আছিল
জয়াল নাওবোৰৰ আৰ্তি
জঙ্ঘাত যাৰ লাগি আছিল সমুদ্ৰৰ নখ।
সেই ঢুকি নোপোৱা পাৰবোৰ
যি হয়তো মৰি গৈছিল
আমাৰ পিয়াহৰ আদিম পাৰত,
যি হয়তো ৰিণি ৰিণি জ্বলি আছিল
আমাৰ জঠৰ হাঁড়বোৰৰ ভগ্নস্তুপত,
তাৰ কান্দোনৰ ঠিক তলতে আমি পুতি থৈছিলোঁ
তেওঁলোকৰ নিদ্ৰাৰ পৰা ঘূৰি অহা সকলো চকুলো।
ঢৌবোৰৰ ক্লান্তিয়ে তুলি লৈছিল
আমাৰ ওঁঠৰ অন্ধ জোন
লুণীয়া চকুবোৰত যি ডুব গৈ আছিল
এটা প্ৰাচীন কুঁৱাৰ অতল পূৰ্ণিমাত।
আৰু বঠাৰ শেতা যন্ত্ৰণা
কোঁচ খাই পৰি আছিল সিদিনা
নিকৰুণ কোনো ৰাতিৰ নাৱত,
যাৰ ইচ্ছাৰ তলেৰে আহোতে
পিয়াহে বিন্ধিছিল আমাৰ আঙুলিৰ জোনাক।
তাৰপিছত শেলুৱৈবোৰৰ কোনো
উৱলি যোৱা স্বপ্নত আমি ওপঙি উঠিছিলোঁ
প্ৰাচীন কোনো জীৱাস্মৰ দৰে।
অনুতাপৰ দৰে য’লৈ বৈ আহিছিল
দগ্ধ ঋতুৰ চৰাইবোৰ,
আৰু সিহঁতৰ ডেউকাৰ ছাইৰঙী যন্ত্ৰণাত
সেই শোকৰ নিৰ্মমতা-
শিলত খুন্দিয়াই ঘূৰি অহা আমি বা
কোন ভীক্ষুকৰ বিফল প্ৰাৰ্থনা??
<|endoftext|>
<|startoftext|>


ৰাজধানীলৈ যেতিয়া বান আহে
ৰঙা লাইটে খলকনি তোলে
সৰু মানুহবোৰ ডাঙৰ হয়
ডাঙৰবোৰ ভিক্ষাৰী
কাঁইটৰ আচোৰত হাত কাটি
ৰাজপ্রাসাদত বহি সপোন গঢ়া মানুহবোৰ হৈ পৰে
পদপথৰ ভিক্ষাৰী…
গণতন্ত্রইতো আমাক মিছা ক’বলৈ শিকায়
দুর্নীতিৰ জোপোহাৰ তলত সুখৰ জখলাত গাঁঠি দিয়ে ভাল দিনৰ খৰিকাজাঁই
চকু মুদাৰ ভাও ধৰি শূণ্যত ওলমাই থয়
স্বাধীনতাৰ সংজ্ঞা
তেনেদৰেই ভাবিছিলোঁ
তেনেদৰেই শুনিছিলোঁ মই
এদিন ৰাজপথ এৰি পদপথত ডাঙৰ মানুহৰ চোলা পিন্ধা মানুহ এজন লগ পালোঁ
তেওঁ ডাঙৰ মানুহ
ওখ-পাখ মানুহ
কাষত দুজন বন্দুক লোৱা মানুহ নাছিল
আনদিনা থকাৰ দৰে
হয়তো বান অহাৰ উমান পাইছে ডাঙৰ মানুহজনে
ময়ো শুনিছিলোঁ ৰাজধানীলৈও বান আহে
দেখা নাই
দেখাৰ চেষ্টাও কৰা নাই
বন্ধুৰ মুখতহে শুনিলোঁ
পাঁচ বছৰৰ মূৰে মূৰে হেনো
ৰাজধানীলৈ বান আহে
বানত কাৰোবাৰ আসন ভাঙে
গান্ধী টুপিৰ চাহিদা বাঢ়ে
গান্ধীৰ ছবিৰে আসন কিনে
আসনৰ বাবে ঘৰ ভঙা মানুহবোৰো হৈ পৰে
পদপথৰ ভিক্ষাৰী
ৰাজপথৰ যাত্রী
গাড়ীৰ পৰা ভৰি দাঙিব নোখোজা মানুহবোৰে
ভৰিত ধৰি সেৱা কৰে
সৰু মানুহৰ দাম আৰু মান বাঢ়ে
নাজানো সিহঁতে কিয় ভৰিত ধৰে
কোনোৱে কয় ভুলৰ হালধীয়া আচোঁৰে তেজ কাঢ়ে
আন কোনোবাই কয়: বৰপীৰাত বহাৰ আপাহত…
নাঙলৰ মুঠিত ধৰি থাকোঁতে
কোনো দিনেই নাভাবোঁ
অথবা ভাবিব নোখোজোঁ
সিহঁতে ভৰিত কিয় ধৰে
মাথোঁ জানো, সিহঁতে ভৰিত ধৰে যেতিয়া
ৰাজধানীলৈ বান আহে তেতিয়া।
<|endoftext|>
<|startoftext|>


ওখ শিমলুজোপাই আকাশ জ্বলাব খুজিছে
দগ্ধ মাটিত মানুহ, মন, মঙহ দহিছে
হেৰৌ উতনুৱা ফাগুন!
কেনেকৈনো নাহিবি বোলো তোক
আহিছ’ যেতিয়া আহ
বিষাদৰ বিহবোৰ উৰুৱাই লৈ যা
মাথোঁ ল’ৰামতীয়া খৰধৰ কৰি
কণমানিহঁতৰ বুকুত দি নাযাবি
জীৱন শুকোৱা কাহ
তই দেখোন জান’ই
সিহঁতেই আমাৰ জীয়াই থকাৰ হেঁপাহ!
আহিছ’ যেতিয়া আহ
পিৰালিতে বহি চাহ-পানী এবাটিকে খা
কি বেজাৰত জঁই পৰিছে পলাশ,
শুচি-অশুচি অপইতা ধৰম ভাঙি
যাচোন যা
মদাৰকে এবাৰ সুধি-পুছি চা!
আহিছ’ যেতিয়া আহ
হাঁচতিত আনিছনে বসন্তৰ বা?
কণমানিহঁতৰ হাতত দি যাবি
উমলিবলৈ
ভালপোৱাৰ ফাকুৱা!!!
<|endoftext|>
<|startoftext|>
যি উন্মাদনাৰে তই কঢ়িয়াই আনিছিলি প্ৰিয়জনৰ কথা
চুলিৰ সেওঁতা ফালি তেওঁ কেতিয়াবাই লগত লৈ গ’ল ৰঙাবেলি৷
এতিয়া মোক হাতত ধৰি কোনেও দেখুৱাব নোৱাৰে সৰিয়হৰ সৰি পৰা হালধীয়া
তই কঢ়িয়াও ৰঙা ….
পলাশ কিম্বা শিমলু যিয়েই নহওক
ফাগুন তোৰ বাবেই মই পলৰীয়া৷
তোৰ বতাহে এতিয়া নকঁপায় মোৰ প্ৰেমিক মন
চেৰেকা পানীৰে মই পখালোঁ যৌৱন
চিঙি থোৱা তেজপাতৰ বৰণ কেতিয়াবাই ল’লোঁ
ফাগুনীয় যন্ত্ৰণালৈ মই বুটলিব খোজা নাই কণা শিমলু
মেঠনীয়া বুকুত কঢ়িয়াই ফুৰিছোঁ পোনাকেইটা মানুহ কৰাৰ হাবিয়াস
জীৱনৰ স’তে সন্ধিপত্ৰত স্বাক্ষৰ কৰিলোঁ কেতিয়াবাই
চকুত লৈ ফুৰিছোঁ উদৰ পুৰাই খোৱাৰ হেঁপাহ৷
তই আহিলে মই হাবিলৈ যাওঁ বুটলিবলৈ গছৰ শুকান ডাল
পাহৰিলোঁ মই হৃদয় বিনিময় হ’লে কিমান দিনলৈ নোখোৱাকৈ থাকিব পাৰি ভাত৷
ফাগুন, তই চকুত অঞ্জন লোৱাব নোৱাৰিবি মোক
তই গুচাব নোৱাৰ মোৰ পেটৰ ভোক
গছৰ ডালত তই ফুলালি ৰঙা
পানী চাঙেৰীত ঢৌ খেলালি
পচতুলী গাভৰুৰ মন ভুলালি
আৰু
মই তিনিটা ধাপত জ্বলাব খুজিছোঁ জুই৷


<|endoftext|>
<|startoftext|>


কেনেকৈ আদৰিম মই তোমাক মোৰ মৰমৰে জোন
মূৰত থ’লে ওকণিয়ে খায় মাটিতো পিপৰা দেখোন
পলে পলে বাঢ়ে মৰম
বুজি নাপাওঁ ঠাণ্ডা-গৰম
কাষতেই বিচাৰোঁ তোমাক অ’ কলিজাৰ কেঁচা সোণ।
<|endoftext|>
<|startoftext|>


স্মৃতিবোৰে উক দিয়ে দেখিলে তোমাৰ হাঁহি
প্ৰতিনিশা বজাওঁ মই আবেগৰ কৰুণ বাঁহী
আশাৰ পথাৰত কঁঠীয়া সিঁচি
জোনাকী কাৰেঙত সপোন ৰচি
প্ৰেম পিয়াসী মই যেন সন্ধিয়াৰ এটি বালিমাহী।
<|endoftext|>
<|startoftext|>


তোমাক নাপালে লিখিম মই বিৰহৰ লিমাৰিক
তোমাক হেৰুৱালে হ’মগৈ মই সাগৰৰ নাবিক
জাহাজেই হ’ব মোৰ সংগী
দাৰ্শনিকৰ দৰে হ’ব মোৰ ভংগী
দাড়িয়ে গোঁফে ভোবোকাৰ হৈ সুঁৱৰিম তোমাৰ ছবিক।
<|endoftext|>
<|startoftext|>


দিঘলীয়া পথ পৰিক্ৰমাত
অপেক্ষাৰ অলেখ ৰাতি
স্বপ্নৰ বাৰিষাত সেউজ
আৰু দিঠকত লাজুক বৰষুণ
এনে লাগিছিল
জীৱনটোত আৰু একো নাই
মাথোঁ ৰঙৰ সঁফুৰা…..
কোনোবা শৰতৰ ঝাওবন কাটি গঢ়া
সুউচ্চ অট্টালিকা…..
….ক’লা মেঘৰ ফাঁকেৰে
বাস্তবৰ এচেৰেঙা ৰদ
প্ৰখৰ চোকা, দেইপুৰি যোৱা
ৰঙীন পখিলা উৰা ফুলনিত
মাথোঁ মৰীচিকা…
এখনৰ পাছত আনখন
ৰঙীন আঁৰকাপোৰ অঁৰা
এখন মাথোঁ ক’লা যৱনিকা
জীৱনটোত দেখোন একোকে নাই
ইপাৰ-সিপাৰ দেখা
মাথোঁ এক ফোঁপোলা চুঙা
<|endoftext|>
<|startoftext|>


চুলি নুটুকিবি কেশৱতী
তোৰ কেশৰ নিয়ৰকণাত
প্ৰেমৰ কাহিলি কাহিলি গোন্ধ……
তাৰে পৰশত বাজি উঠিব
হাজাৰ প্ৰেমিকৰ
উজাগৰী আঙুলিৰ
গুণগুণ ফাগুন…


<|endoftext|>
<|startoftext|>


গুণগুণ জোনাকৰ নিশা
ছবি অঁকা মানুহজনৰ তুলিকাত
কবিতা ফুলিছিল ৷
তেওঁৰ বুকুত গঁজালি মেলিছিল
প্ৰেমৰ শুধৰঙী সুঁতি এটাই ৷
ফাগুন বনৰ বাটেৰে গৈ থকা
যি নাৰীৰ খোজত
তেওঁ শিমলুৰ পাহি সৰা দেখিছিল ,
সেই নাৰীৰ উশাহত
তেওঁ বিচাৰিছিল জীৱনৰ ৰং ৷
সেই ফাগুনগামিনীৰ খোজৰ
আঁত ধৰি
তেওঁৰ তুলিকাই সপোন ৰচিছিল ,
তেওঁৰ কেনভাচত বিয়পি পৰিছিল
ৰিমঝিম বৰষুণ এজাকৰ সতে
বনৰীয়া ফুলৰ গধূলি এটা ৷
জীৱনক তেওঁ আঁকি লব খুজিছিল
বহাগৰ গোন্ধ এটাৰ দৰে ৷
তেওঁ বুজা নাছিল
জীৱনক যে আঁকি লব নোৱাৰি
ছবিৰ দৰে ,
ছবিকহে আঁকিব পাৰি জীৱনৰ দৰে ৷
<|endoftext|>
<|startoftext|>


শামুকভঙা এজনীয়ে খুটিয়াই মোৰ চোলাটো ফালিলে
লেটি লোৱা বাৰিষা এটা শুকাই আছে মোৰ বুকুত
লুটি বাগৰ মাৰিব পৰা হ’লে মই বুকুখনেই আগুৱাই দিলো হয় তাইক
..
ফটা চোলাটোৰে শীত সোমাইছে
শুকান মেটেকাৰ উম খিনি কমি আহিছে
চোলাটোৰ ফুটাৰে মই গণি আছো জোন
জোনৰ ৰাতিবোৰ
কেলেণ্ডাৰৰ পৰা সৰি আছে জোনবোৰ..
অইন কালে মই শীতক অনুভৱ কৰি পোৱা নাই
বৰষুণৰ দিন শেষ হোৱাৰ আগতেই মই শীত নিদ্ৰাত গুচি যাওঁ
মোৰ চোলাটোৰে পিছলি বৰষুণে মোৰ বুকু চুলেই মই সাৰ পাওঁ।
সিদিনা কোৱা শুনিলোঁ কোনোবাই,
এইবাৰ হেনো শীতটো বেছি
সকলো হেনো নিজৰ চোলাৰ ভিতৰত সোমাই আছে
নিজৰ নিজৰ চোলাবোৰ উমাল কৰিবলৈ সিহঁতৰ আছে নানানটা বুদ্ধি
মাজতে এদিন মোৰ উমৰ শুকান মেটেকাখিনি টানি লৈ গ’ল সিহঁতি
চোলাৰ ফুটাটোৰে কত চিঞৰিলোঁ
ৰাতি হৈ অহালৈ শীতবোৰ মোৰ চোলাৰ ফুটাৰে সোমাই
বাৰিষাটোৰ সতে বাহ বান্ধিল..
<|endoftext|>
<|startoftext|>


নৰা বগৰীৰ ফুলবোৰ সৰিছে
ফাগুন আহিছে।
এটা কৈশোৰৰ উকি
ধূলি উৰুৱাই বুকুৰ বাটেৰে আগুৱায়।
তোৰ ফুটুকীয়া ফ্ৰকটোৰ সিঁয়নিত কি আছিল
ফিচিকা দুখ?
দূবৰিৰ কুঁহিৰে বাহিৰ কৰিছিল চোতালৰ পোক
কুঁহিপাঠৰ আখৰবোৰে সাঁথৰ হৈ জপটিয়াইছিল তোক।
শিমলুৰ ডালত ওলমি থকা দুপৰ
তোৰ খাগৰিৰ ডাঁৰিকীয়ে নাপায় ঢুকি
জ্বলি জ্বলি মৰে আৰু সৰে কাৰ আহত কলিজা।
পাছবাৰীৰ তালজোপাইদি যেতিয়া সন্ধিয়া নামে কঁপি কঁপি
তোৰ আয়ে আঁচলত বান্ধি গাৱঁৰ আখলৰ জুই আনে
ওৰেটো বাটত ছটিয়াই আহে মদৰুৱা তেজ।
তিনিটা বানত ডুবিছিল তোৰ পিতাইৰ তিনিবিঘা ৰূপিত মাটি
<|endoftext|>
<|startoftext|>


মোৰহে বুকুত বিষ,
গোটেই ৰাতি তেওঁৰ বিচনাত উচ পিছ …
মা …
মোৰহে তপত কপাল,
চিন্তাতে তেওঁৰ দেখোন টোপনি ঢুকাল …
মা …
মোৰহে পৰীক্ষা ,
তেওঁৰ গোটেই দিন জোৰা ইমান উৎকন্ঠা !
মা …
মোৰ টোপনি অহা নাই,
তেওঁ নিচুকনি গায় …!
মা …
মোৰ পেটে ভোকত কলমলাই,
তেওঁ আগতীয়াকৈয়ে সকলো যতনাই ।
মা …
আৰু বিশেষ ক’ব লগা নাই,
মৰম নামৰ নদী এখন হৈ,
সকলো দুখ বুকু পাতি লৈ…
বুকুৱেদি উজাই ভটিয়াই ,
মা
এনেকৈ নিৰৱেই
বৈ যায় বৈ যায় বৈ যায় …!!!
<|endoftext|>
<|startoftext|>


ডেউকাখন
মেলি দিছে
উৰিবলৈ
উৰক
উলাহ উলাহ মন
পকা সুমথিৰাটো
সৰি পৰে পানীত
সুমথিৰা নহয় অ’
বেলিহে
বেলি লহিয়াবৰ হ’ল
আগ পিছ কৰি কৰি
ছাঁটো খেদি খেদি আহি আছ
ধেৎ
নিজৰ ছাঁ চাব নাপায়
দোষে ধৰিব
দোৰোণ ফুল ফুলিছে…
হৰি মোৰ ঐ
আকৰী ডাঙৰ হ’ল..৷৷
<|endoftext|>
<|startoftext|>


দোঁ খাই থকা অনিদ্ৰাৰ তলেৰে তেওঁ আহিছে,
ঘঁড়ীৰ কাটা দুডালে খেদি খেদি চুব নোৱাৰা বৰ্তমানত
মই তেওঁলৈ ৰৈ আছো
মৰি অহা গধূলি এটাৰ গেটত,
আৰু মাথো এই এটা গধূলিৰ বাবে তেওঁ পিন্ধি আহিছে তেওঁৰ প্ৰিয়তম শূন্যতা
যি ঢাকি থব পৰা নাই মোৰ শোকৰ উদং গা ;
সকলো গছৰে সিদিনা পাতিবলগীয়া অলেখ কথা আছিল
যাৰ গুণগুণণিৰ তলত অধিৰ বেঞ্চবোৰে লুকুৱাই থৈছিল আলিঙ্গনৰ আখাৰা
আৰু চুমাৰ সুদীৰ্ঘ ক্লান্তি ,
প্ৰেমৰ গভীৰতাৰ পৰা আহি নিয়ৰবোৰ তিতিছিল প্ৰতিষাৰ
কথাৰ খিৰিকিৰ পৰ্দাত
পাত জপাই যাৰ বাবে জোপোহাবোৰে ঠাই এৰি দিছিল
অন্ধ আন্ধাৰক ;
ধূলিয়ে সাৱটি ধৰা জোতাত ক্ৰমশ
কোনো কেচুৱাৰ দৰে শুই পৰিছিল আমাৰ খোজ
আৰু সেয়ে সৰাপাতবোৰৰ হেলনীয়া দুখৰ কোনোবাখিনিত
আমি বহিছিলো ,
যি বিষন্নতাৰে তিতি আছিল ঘাঁহবোৰৰ সেউজীয়া চুলি
সেয়া মই তুলি দিছো তেওঁৰ হাতত
তেওঁৰ কাতৰ আঙুলিৰ পাৰতে ৰৈ আছিল মোৰ আত্মা
যিয়ে সেমেকাই তুলিছিল বিনম্ৰ শিলবোৰক ,
আৰু সেই প্ৰাচীন শব্দ এটাৰ কেঁকুৰিত
লগালগি হৈছিল আমাৰ ওঁঠৰ বৰফ
এটা নীৰৱতাৰ দোলক চকুমুদি দুলি আছিল য’ত
স্বপ্নমগ্ন সন্ধিয়াবোৰৰ ইচ্ছাত ,
দীঘল হৈ অহা গুণগুণণিৰ ঘাঁহবোৰৰ মাজত
আমি যেতিয়া নেদেখা হৈ আহিছিলো ইজনে সিজনৰ মুখ,
আমি কাক দেখিছিলো ?
সেই কথাবোৰটো কোনেও নাজানে
ওলাই যোৱাৰ চুক্তি কৰি
আমি যে সোমাই আছো নিজৰেই অভ্যন্তৰত,
মই তেওঁক জুমি চাও
তেওঁ মোক জুমি চায়
কলাক্ষেত্ৰত কোনে বাই যায় শীত ?
তেওঁৰ কফিৰ কাপটোত অথবা
মিনাৰেল ৱাটাৰৰ বটলটোৰ ওঁঠত
সাৰে থকা স্পৰ্শৰ ইমান ৰূপালী কাইট
কোন বসন্তই মোৰ বুকুৰ পৰা ছিঙি নিব পাৰিব
কফিৰ গোন্ধবোৰে জানিছিল নেকি সিদিনা সেই কথা ??
ঘূৰণীয়া টেবুল চকীযোৰ য’ত
আমি উদযাপন কৰিছিলো নৈশব্দৰ উৎসৱ ,
আৰু হাঁহিৰ চাবুকবোৰ
যাৰ সিপাৰে সাৰে থাকে মোৰ আহত নিদ্ৰা
এই সকলোবোৰৰ বাবে সন্ধিয়াটো সিদিনাৰে পৰা
মোচৰ খাই থাকে মোৰ বুকু ভিতৰত !!
<|endoftext|>
<|startoftext|>


আপুনি হয়তো জানে যে
জীৱনলৈ সুসময় সহজতে নাহে।
অবাক কৰি দুনয়ন
উৰি উৰি আহে কেতিয়াবা একো একোটি
সুমধুৰ ক্ষণ
গজি উঠে উৰণীয়া ডেউকা।
এদিন মইও
ডেউকা মেলি ভ্ৰমিলো নীলা আকাশ।
বোকোচাত বান্ধি আনিলো
কতনা জিকমিক তৰা
সৰ্বশৰীৰ তিৰবিৰ পোহৰেৰে ভৰা।
অজানিতে ভাঙি গ’ল সেই ডেউকা।
এতিয়া আকাশতো নাই মই
নাইযে মই ধৰাৰ বুকুত।
তথাপি মই যেন আজিও এক পথিক
সমুখৰ বাট হেৰুওৱা।
ৰাতিয়ে দিনে বুকুত বাঢ়িছে ভুলৰ হুল
বিদীৰ্ণ আজি সেউজীয়া।
টোপা টোপে সৰিছে কলিজাৰ তেজ
তেজ নহয় যেন একো একোটি প্ৰাৰ্থনা।
ঈশ্বৰ যদি আছে তেতিয়াও
ঈশ্বৰ যদি নাই তেতিয়াও
মৰুময় জীৱনত থাকিব ফুলি
এপাহি ফুল যুগমীয়া।
তুমি আপোন, তুমি সপোন, তুমি স্বাভিমান
তুমি হেঁপাহৰ এটি
সেউজীয়া গান।
<|endoftext|>
<|startoftext|>


চাকৰি এটা আছে বাবেই
লোলুপ দৃষ্টিৰে নাচাব আমাৰ পকেটলৈ৷
মাটি বন্ধকি থৈ পিতায়ে দিছিল ধন
পঢ়াত দিছিলো মন
সেই দিনৰে পৰাই চাকৰিৰ বাবে মনত লৈছিলো পণ৷
আপুনি কোন মোৰ দৰমহাৰ হিচাপ ৰাখিব
আপুনি কোন মোৰ অট্টালিকা, গাড়ী, বৈদেশিক ভ্ৰমণৰ হিচাপ কৰিবলৈ??
এই যে সংস্থাপন নহ’ল বুলি এতিয়া দেদাউৰিয়াই মৰে
পঢ়ি থকা কালত কিমান মনোযোগেৰে
পঢ়িছিল সেয়া জানো হিচাপ কৰে?
ঘোচ দিবলৈ টকা নাই বুলি যে চিস্টেমক গালি পাৰে
ঘোচ নিদিয়াকৈ পাব পৰা চাকৰিবোৰৰ বাবে জানো মানসিক পৰিশ্ৰম কৰে?
মিছাতে আপুনি মোৰ জেপলৈ নাচাব৷
লাহ-বিলাসত উৰি ফুৰা জাকৰুৱা চৰাই বুলি আমাক নক’ব৷
নিজৰ ভাগ্য মানুহে নিজেই নিৰ্মাণ কৰে৷
আপুনিহে নিজৰ ভাগ্যকে দোষী মৰে৷
জমা পইচা থাকক বা নাথাকক আমাৰো আছে হৃদয়
আমিও দিওঁ আনক আশ্ৰয়
সেইবুলি, পইচা ঘটিছো বুলিয়েই অবাবতে ভৰাই দিব নোৱাৰো আপোনাৰ পকেট
আমাৰ সপোনেৰে জীয়াই থকাৰ আমাৰো আছে অজস্ৰ বাজেট৷
চাকৰি এটা থকাটো জানো দোষ?
দুবেলা দুসাজ ভালকৈ খাবলৈ পোৱাটোত আপোনাৰ কিয় ইমান আক্ৰোশ?
কপালৰ ঘাম মাটিত পেলাই কৰো শ্ৰম
আপুনিতো নলয় মোৰ কষ্টৰ গম?
লোলুপ দৃষ্টিৰে নাচাব আমাৰ পকেটলৈ,খবৰদাৰ৷
চাকৰিয়াল বুলিয়েই পুৰাব নোৱাৰো আপোনাৰ প্ৰত্যেকটো আব্দাৰ৷৷
<|endoftext|>
<|startoftext|>


যদি  কোৱা সময় নাই ….
তোমাৰ দৰবাৰত এৰি  থৈ আহিম
এমুঠি প্ৰাৰ্থনা
আৰু ৰঙা নীলা চিলা   ৷
<|endoftext|>
<|startoftext|>


এখন পাহাৰ বগাই আছিলো
এতিয়াও
একেলগে হাজাৰ তৰাই মাতে ৰিংমাৰি
নামফলকখন আঁৰি ল’ব খোজতেই এটা জোন ধুপুচকৈ সৰি পৰিল
আহ! চিৰিলি চিৰিলি তামোলৰ পাত
উৰুখা চালেৰে সকলো দেখি
আহানা জোনাকৰ মাজতে
এটা খেৰি ঘৰ সাজো
আটোলটোল ৰূপোৱালী জোন
এখন পাহাৰ বগাই আছিলো
আৰু নিজৰাবোৰৰ নিজৰা নিজৰা শব্দ
দূৰৈত এপাত হেঙুলীয়া কাঁড়
কাৰ
সপোন বোলতেই মনলৈ আহিল
বৰ বিয়াগোম আছিল
পানীৰ তলৰ এটা মাছ
ধৰাহে নহ’ল বিন্ধিলে কাঁইটে
কাইটি, বঢ়াই দিয়ানা হাত
অহা ব’হাগত পুনৰ আহিব
বৰদৈচিলা হেন ৰঙ
নাচনীৰ ক’ত যে ভেম
নাচিব বতাহত বহাগত
শিমলু ফুলা ৰাতি তোলৈকে ৰৈ থাকো
এতিয়াও_
জলপ্ৰপাতৰ দৰে তই
এটা জলপ্ৰপাতৰ দৰে তই
পাটমাদৈ
পাটমাদৈ
তোৰ জীপাল শৰীৰৰ গোন্ধ…
<|endoftext|>
<|startoftext|>


সিদিনা তোমাৰ চহৰত নামি গম পালোঁ
মোৰ নামটো হেৰাল ।
তেতিয়া হেমন্তৰ ডুবিব ধৰা সূৰ্য্যই
ৰঙা ৰঙ ছটিয়াইছিলহে ।
হয়তো ডুব মাৰিব ধৰা সূৰ্য্যটোৱে
মোৰ নামটোকে ক’ৰবাত হেৰুৱাই পেলালে !
তোমাৰ ঠিকনা?
মোক কোৱা হ’ল, পাৰ হৈ যাবা কেইটামান অট্টালিকা ।
চিধাকৈ গৈ থাকিবা ।
আৰু সোঁহাতে ঘূৰিলেহে
ফুলি থকা ফুলনিখন পাবা ।
(যেন জীৱনত মই ফুল ফুলা দেখায়েই নাই ! )
সিদ্ধান্ত ল’বা, তুমি ফুলনিত
সোমাবা নে ওলাবা ।
শামুকৰ দৰে এফাল ভিতৰত
আৰু এফাল বাহিৰত নহয় !
সেয়ে মই, অভিজ্ঞতাপুষ্ট ফুলৰ
খেতিয়কজনে
যাৰ হাতৰ পৰশত ইমানদিনে
ৰঙীন ফুলবোৰ ফুলিছিল,
সিদ্ধান্ত ললোঁ, মই শামুকৰ
দৰেই থাকিম
অনামী হৈ তোমাৰ চহৰত ।
<|endoftext|>
<|startoftext|>


সহস্ৰ সূৰ্যোদয় আৰু সূৰ্যাস্তৰ নিচান দেখিও
শেঁলুৱৈ পিছল বাটত আস্থাই হাতত ধৰি
আগুৱাই নিব তৰাৰ জগতলৈ
মোৰ দেশৰ আকাশে বতাহে
আকৌ উৰুলি উৰিব
সমুখৰ ফালে চাই চাই
সময় সংগীতৰ সমবেত বাজানা বাজিব ৷


<|endoftext|>
<|startoftext|>


আত্মাৰ শুদ্ধি কৰি চাকিবোৰ জ্বলি থাকিব
মন আৰু মগজত এলানি ৰশ্মি পৰিব


<|endoftext|>
<|startoftext|>


কাৰোবাৰ মুখৰ কথা কাৰোবাৰ প্ৰাণৰ গাঁথা
বহুতেই বহুতো কথা ক’ব
দেশ মাটি ভোক ভালপোৱা আৰু অনেক
মন্দিৰ গীৰ্জা মছজিদৰ ভিতৰত স্বৰ্গ পতাৰ
স্বৰ্গ ভঙাৰ
মই পবিত্ৰতাক হাতত লৈ প্ৰাণত ঢালো
আইৰ মাতৰ দৰে কোমল কথাবোৰ


<|endoftext|>
<|startoftext|>


সময় নতুন নৈ প্ৰবাহিত
চিৰ তৰুণ
শংখ-ধ্বনিৰ আঁৰে আঁৰে মংগলকামনাৰ বীণ বাজে
বৈ থাকে গৈ থাকে


<|endoftext|>
<|startoftext|>


প্ৰাণে পণে আশাই প্ৰত্যাশাই কঢ়িয়াই ফুৰো
সময় সংগীতৰ এটুকুৰা পুৰাতন সুৰ
এই যে বতাহ মোৰ জন্মৰ আগৰ তথাপি লগৰী
আইৰ মুখৰ নিচুকনি গীত কিম্বা সতৰ্ক বাণী
বুকুত কবিতাই ঘৰ সাঁজে


<|endoftext|>
<|startoftext|>


মই যিটো পাহাৰত থাকোঁ তাৰ বাট সুগম নহয় বাবে
বহুতে মোক চিনি নাপায়
অনেকৰ মাজতো অকলশৰীয়া
নিৰ্জনতাৰ মাজতো মানুহৰ চিয়ঁৰ শুনো বাবে
বহুতে মোক বুজি নাপায়
এনেকি মোক চেলেকি যোৱা
নীলা জুই আৰু পানীৰ জিভাকো
নেদেখে আনে
মই দখল কৰা সেউজীয়া মাটিডোখৰ
মই পিন্ধা চছমাৰ লেন্সখন
খোৱা মেজখন
কলমটো
খুব কম সংখ্যক মানুহৰ লগতহে মিলে
মাৰোঁ বুলি ঢৌটোতে খৰটো মাৰি
ভটিয়াই যাব নোৱাৰোঁ
বন্ধ ঘৰত মূৰ গুঁজি থাকিব নোৱাৰোঁ বাবে
বহুত মানুহে মোক ভুল বুজে
তৰাবছা আকাশখনে মোক মাতিলে
লুণীয়া সাগৰখনে মোক আপ্লুত কৰিলে
নকওক কিয় পেংগুইন বুলি আনে
মোৰ ক’বলগীয়া নাথাকে ৷
<|endoftext|>
<|startoftext|>


আবেলিলৈ সময়কণ উলিয়াবা
তোমাক লগ পাম
দিশপুৰ হস্পিটেলৰ কাষত
অভাৰব্ৰীজৰ তলত
ফুচ্ কা খাম বুলি আশা নকৰিবা
নতুবা এপিয়লা চাহ
নেচকেফেৰ সোৱাদ লওঁ বুলি
নিবিচাৰিবা আবেলিৰ ৰং
এই যাব চান্দমাৰি , শিলপুখুৰী , কাছাৰী
ফেৰিৱালাৰ সস্তীয়া শব্দবোৰত
বিচাৰি চাবা কাহানিও নিবিচৰা
জীয়াই থকাৰ গান
ভাপত দিয়া পিঠাৰে চুমুক নিদিবা
মোৰ পৈণত অনুভৱত
কুণ্ডলী পকাই উৰি যাব
এৰি থৈ শত সহস্ৰ হেঁপাহ
ঘৰত মোক লৈ মুকলি আলোচনা
অচিনাকীক আপোন কৰাৰ আখৰা চলিছে
সিদ্ধান্ত হোৱা নাই এতিয়াও
তোমাৰ বাবেই ৰৈ আছোঁ মই
এমুঠি কোলাহলৰ সৈতে খোজ মিলাম
তোমাৰ সান্নিধ্যত হৃদয় জুৰাম
বৈ আনিবা এসাগৰ নীলা
শেষ হবলৈ নিদিও আবেলিৰ বেলি ।
<|endoftext|>
<|startoftext|>


জীৱনৰ বাবে যি ধৰুৱা নাছিল
উশাহৰ ওচৰত,
তেঁওৰ বাবেই এদিন মূক হোৱাৰ বাঞ্চা কৰিছিল
মৃত্যুৰো বৈদেহী কথক;
এদিন এটা তৰা নামি আহি চিকুণাই থৈছিল
সেই পুত্ৰৰ আগমনি বাট,
যি পিতৃ আছিল সকলো পীড়িতৰ;
আঙুলিত পিন্ধি এটা উজুটিৰ ঋতু
এদিন তেওঁ খোজ দিছিল এটা শিলাময় আবতৰত,
নিঃস্ব দুয়োহাতত গুজি মাথো কৰুণাৰ বৈভৱ !
সকলো ঘৃণাৰ দলি গোটাই
তেঁও মহীয়ান কৰিছিল প্ৰেমৰ দেউল;
সিদিনা আছিল পৃথিৱীৰ অসুখ;
মঙহ আজুৰি নিয়া প্ৰতিডাল
খঙাল চাবুকৰ বাবে
তেঁও মেলি দিছিল মুৰ্মূৰ্ষু হাতৰ প্ৰেম, ,
নিৰ্যাতিত ওঁঠত তেঁওৰ
উচ্চাৰিত হৈছিল সিদিনা
পৃথিৱীৰ শ্ৰেষ্ঠতম কবিতাটো ;
সিদিনা আছিল পৃথিৱীৰ ভীষণ অসুখ l
ক্ষমাৰ ৰ’দেৰে এদিন যি শুকুৱাই লৈছিল
যন্ত্ৰণাৰ প্ৰতিটো টোপাল,
তেঁৱো আচলতে মানুহেই আছিল;
পৃথিৱীয়ে মাত্ৰ তেঁওক ঈশ্বৰ সজাই
নিজে তেঁওৰ দৰে হব নোৱাৰাৰ
এটা যুক্তি বিচাৰি লৈছিল !!
<|endoftext|>
<|startoftext|>


ভৰ দুপৰীয়া এটিত
চকুমুদাৰ সাধুটো শুনাই
গুড়ি ৰঙাখিনি বহি লয় বাটটোত
নিগাজীকৈ৷
টনা টনা চকুদুটাই
দুটোপ পানী কঢ়িয়াই
আলফুলে
দল্‌দোপ হেন্দোলদোপকৈ
ৰঙাবোৰে সমদল পাতে
গালে-মুখে
হাতে-আঙুলিয়ে
কপালে-শিৰে৷
লাহেকৈ চকুমুদাৰ সাধুটো শেষ হয়,
আইনাখনে মিচিকি হাঁহিৰে
ৰঙাখিনিক অভিবাদন জনায়৷
চাৰিটি চকুৱে
ৰঙা বাটলৈ ডিঙি মেলি চায়৷
ঠিক তাৰপৰাই
ৰঙাত নিমজ্জিত দিনবোৰ আগবাঢ়ে
কেতিয়াবা ফুলা মুখ
কেতিয়াবা মনৰ অসুখ
কেতিয়াবা দৰ্শনৰ বিৰোধ
কেতিয়াবা… কেতিয়াবা এনেই৷
কাৰণ নোহোৱাকৈ…!
এনেকৈয়ে ৰঙাগুড়িয়ে নাওঁ এৰে
পালতৰি
অহৰহ… আজীৱন
সেওঁতাৰ মাজেৰে৷
<|endoftext|>
<|startoftext|>


ৰ’দ ভালপোৱা ছোৱালীজনী
চুবুৰীটোলৈ অহা দিনাই সকলো ডেকা -বুঢ়া
প্ৰেমত পৰিছিল তাইৰ
“তাই পৃথিৱীৰ সকলোতকৈ ধুনীয়া তিৰোতা”
মানুহবোৰে কোৱা-কুই কৰিছিল
ডেকাবোৰে ফটিকাৰ আড্ডাত অকল তাইৰ কথাই পাতিছিল
নৈ পাৰত গা ধুবলৈ যাওঁতে
সিহঁতে জুমি জুমি চাইছিল তাইক
ৰ’দত চুলি মেলি থাকোতে
তাইৰ কাৰণে কাজিয়া হৈছিল সিহঁতৰ মাজত
মাজনিশা তাই যেতিয়া চাকি নুমোৱাই শুইছিল
বাঁহজোপাৰ তলত খাপ পিটি ৰৈ আছিল ভেলেঙী নহবা বগীদৈৰ মানুহটো
এনেকৈ গৈ আছিল দিনবোৰ
চুবুৰীত তাইৰ কাৰণেই হেনো মতা-মাইকীৰ কাজিয়া বাঢ়িছিল
তাই এষাৰো মাত দিয়া নাছিল কাকো
মাজনিশা কেতিয়াবা অকলে অকলে হাঁহিছিল
কেতিয়াবা অকলে অকলে কান্দিছিল
কাৰণবোৰ নাজানিছিল কোনো
এদিন বকুলৰ ঘৈণীয়েকে হেনো তাইক
উলংগ হৈ ঘূৰি ফুৰা দেখিছিল
এদিন মাজনিশা নৈ পাৰত তাই অকলে বহি আছিল
“সেইজনী ডাইনী”
পোনাকনৰ মাকে ফুচফুচাই কৈছিল
“হয় হয় তাই ডাইনী”
“হয় হয় তাই অহাৰ পৰাই চুবুৰীত অশান্তি বাঢ়িল
তাই ডাইনী
তাইক মাৰিব লাগে ”
একেসুৰে শলাগিছিল সকলোৱে
পাছদিনা ৰ’দত বহি চুলি মেলি থাকোতেই
তাইক খুচি খুচি মাৰিছিল সিহঁতে
তেতিয়াও তাই এষাৰো কথা কোৱা নাছিল
তাইৰ চকুপানীবোৰে নৈ খন ৰঙা কৰি পেলাইছিল
তাইৰ তেজ লাগি মাটিবোৰ শিল হৈ পৰিছিল
তাইৰ জুপুৰিৰ চালত পৰি জোনটোৱে উৰে নিশা কান্দিছিল
শ্মশানৰ মৃতদেহবোৰে ছাইৰ মাজতে হুমুনিয়াহ এৰিছিল
কাৰণ
কেৱল সিহঁতে জানিছিল সঁচাখিনি
কেৱল সিহঁতে জানিছিল তাই কিয়
কথা কোৱা নাছিল
কেৱল সিহঁতে জানিছিল যে
তাই ৰ’দ ভাল পাইছিল
জানিছিল নে বাৰু আপুনি ?
<|endoftext|>
<|startoftext|>


শিলৰ বোজা বৈ ভাগৰি জিৰায় মাটিৰ মানুহ
জোনাকে জাল গোঁঠে পাছবাৰীৰ তামোলনিত
টোকোৰাৰ বাহত শুই পৰে এমা-ডিমা সপোন
কুঁৱাত ডুবি মৰে এধানি আকাশ
নুমায় চাকি
নুনুমায় ভোক
বাঁহনি ডৰাৰ বুকু কুৰুকি
চেঁচা বতাহজাকে বোৱাই আনে এটি সুহুৰি
কঁপি উঠে জুপুৰিৰ উশাহ
কেৰমেৰাই সৰে শোৱা চাঙৰ ঘুণ
খৰমৰাই ছিগে ফিচিকা কেঁথাৰ খাঁকৰু
বাদুলিৰ ডেউকা বান্ধি ঢপঢপায়
গোঁসাই ঘৰৰ মূধৰ কলপাত
খেচনিত পিতপিতায় বাৰীৰ কালিকা
শেৱালিৰ স’তে সৰে এৰাতিৰ সুখ নে দুখ
অভাৱী অসুখ এটাই ছটফটায় নিয়তিৰ কাৰুণ্যত
ঘিটমিট এচোতাল ছাঁই
ছানি ধৰে আশাৰ তুলসী
চহৰৰ আকাশত নক্ষত্ৰ
ইয়াত মৰা জোন
চহৰবোৰ শিল আৰু পোহৰৰ
গাঁওবোৰ মাটি আৰু এন্ধাৰৰ ।
<|endoftext|>
<|startoftext|>


ন মাহৰ পাচত আইৰ গৰ্ভৰ পৰা যি ভূমিস্থ হৈছিল, সেয়া ময়েই আছিলো
দেউতাৰ সাধু কথাৰ শেতেলীত যিয়ে শুই পৰিছিল,সেয়া ময়েই আছিলো ।
নৈ খনৰ সোঁতত জলকুৱঁৰীক আৰু বৰগছৰ প্ৰাচীন অহংকাৰৰ মাজত
বুঢ়া ডাঙৰীয়াক অন্বেষণ কৰা জনো ময়েই আছিলো ।
চিনাকি মূখবোৰ অচিনাকি নোহোৱালৈকে মই ময়েই অছিলো
য’ত নিজকে এদিন এৰি থৈ আহিছিলো, সেয়া এখন মৃত নদী
সৰাপাতৰ কবিতা আৰু ধূসৰিত প্ৰাচীন সভ্যতা
কুঁৱলিৰ আছ্লৰে ঢাকি থোৱা মোৰ শৈশৱৰ দিনলিপি
আৰু তৰাৰ দেশত হেৰাই যোৱা আইৰ সোঁৱৰণি
ক’ত এৰি থৈ আহিলো সুখৰ পাৰাপাৰ হীন সমুদ্ৰক
এতিয়া দুখে দলিচা পাৰি দিয়ে
আন্ধাৰক ৷
বসন্তৰ কবিতা এটা খেপিয়াই ফুৰিছো
অচিনাকি মুখবোৰৰ মাজত,
বন্ধকত থোৱা সময়বোৰত নিজৰ বুলি
সাবতিবলৈ
নিসংগ মুহুৰ্তবোৰক উদযাপন কৰিবলৈ
<|endoftext|>
<|startoftext|>


আপোনাৰ ঘৰৰ সন্মুখৰ পথাৰদৰাত
তিনিটা নতুন ঘৰ হ’ল৷
গোবৰে লিপা বেৰ
ধুমুহাই উৰুৱাই নিয়া টিঙ
মাছেৰে খলখলাই থকা পুখুৰী
সকলোবোৰ উচন কৰি
আপোনাৰ এটা পকীঘৰ হ’ল
গৰুৰে ভৰা গোহালিটোৰ ঠাইত এটা লোহাৰ গেৰেজ হ’ল
ভালু কালুৰ ভুকভুকনিক শান্ত কৰি
ডিঙিত চেইন পিন্ধা এটা ডগিৰ আগমন হ’ল
জোনাক নিশাৰ বগা ধুলিয়ৰি ৰাস্তা
আইতাৰ সাধু
দেউতা বজাৰৰ পৰা ঘূৰি অহাৰ অধিৰ অপেক্ষা
মাৰ হাতে ৰন্ধা মাছ ঔটেঙাৰ জোল
মাটিৰ চাকি, লেমৰ পোহৰত কলমতিয়াই কিতাপ পঢ়ি থকা সন্ধ্যাবোৰ
সকলো মৰিশালি হ’ল৷
ম’ম’, চাউমিন, চিলি চিকেন, পোলাউৰে
আপোনাৰ দৈনন্দিন আৰম্ভ হ’ল৷
এদিন বিজুলী বাটি নাছিল বাবে মমৰ পোহৰত হৈছিল ৰাতিৰ আহাৰ
আজি বিশেষ দিনটোত জীৱন সংগীৰ সৈতে আপোনাৰ কেন্দেল লাইট দিনাৰ!
আপুনি এদিন ঐশ্চৰ্য বিছাৰি কান্দিছিল
অথচ কি আচৰিত
আজি মালাই চিকেন খাওঁতে
পোৰা গৰৈ মাছ আৰু পইতা ভাতলৈ মনত পেলায়ো আপুনি উচুপিচে৷
এল ই ডিত বিভিন্ন শ্যেনেল চাওঁতে
ডি ডি ৱানৰ মহাভাৰত, ৰংগোলি, শক্তিমান, স্কুল দেইজক মনত পেলাই আপুনি
কান্দে
এইবোৰ চাবলৈ আনৰ ঘৰত জুম বন্ধাৰ
কাহিনী আনক কওঁতে আপোনাৰ চকু মুখ উজলে৷
আপুনি মনে মনে বিছাৰে এখন সৰু পথাৰ
এটা ৰবাব টেঙা
অথবা টাং গুটি
অথবা তিনিদাল জেওৰা মাৰি
মোজাৰে বনোৱা বল
এচটা সৰু কাঁঠ
আৰু এজাক সমনীয়া৷
এতিয়া আপুনি কয়
স্মাৰ্ট ফোন নথকা দিনবোৰেই ভাল আছিল ৷
হৎঠাতে কাৰোবাৰ ঘৰত গৈ ওলোৱাৰ উৎসাহ
হৎঠাতে কাৰোবাক দেখাৰ আনন্দ
হৎঠাতে কাৰোবাৰ মূখেৰে শুনা এটা ভাল খবৰ
সকলো কাহিনী হ’ল৷
সকলো কাহিনী হ’ল৷
ম’বাইল ফোনটোৱেই খালে সবকে!
কি আচৰিত প্ৰাণী আপুনি??
নথকাৰ দুখতো দুখী
থকাৰ সুখতো দুখী!
আচলতে
আপুনি হাঁহিলেও কান্দিলেও
দিনবোৰ বাগৰে
আৰু স্মৃতি হৈ
চাটিফুটি কৰে আপোনাক৷
আই-বোপাইৰো একেই কথা
ককা-আইতাৰো একেই কথা
আজো-ককা আইতাৰো একেই কথা
আগৰ দিনবোৰেই ভাল আছিল!
আপোনাৰো যে সেই একেই কথা!!
আপোনাৰ ডগিয়েই মাইনাৰ পৰম মিত্ৰ
অফিচৰ পৰা আপুনি ঘূৰি অহা সময়কনলৈ আপোনাৰ মাইনাৰ অধিৰ আগ্ৰহ
মাকৰ হাতৰ ফুলা লুচি, বিলাহী পিঁয়াজ কেপচিকাম দি বনোৱা নুদল্‌চ, পোলাউ
মাইনাৰ প্ৰিয় খাদ্য
আৰু এই যে মাইনাক স্কুলৰ পৰা আনিবলৈ যোৱা সময় কন
অথবা মাইনা স্কুল বাছত আহিব বুলি দুপৰীয়া ৰ’দত বোন্দাপৰ দি থকা সময়কন
এদিন মাইনাৰ বাবে হ’ব সোনোৱালী সময়
আৰু মাইনাই এদিন ক’ব সন্তানক
আগৰ দিনবোৰেই ভাল আছিল!
সংজ্ঞা সলনি হয় ভাল লগাৰ
সংজ্ঞা সলনি হয় সময়ক ধৰি ৰখাৰ
সেয়ে দুখ নকৰিব
যি খন ছবি হেৰাই গ’ল
যিখন ছবি সৃষ্টি হৈ আছে
ব্যক্তি আৰু সময় বিশেষে
দুয়োখনেই ভাল!
<|endoftext|>
<|startoftext|>


সাঁতুৰি যা সাধুকথাৰ ছোৱালী .
এই বেৰং পানী – আকাশ পাৰ হৈ যা
ৰ’দ হৈ ঢলি পৰিলি
এহাত এমুঠন পানীতে বুৰিলি
এজাৰবুলীয়া ছোৱালী


<|endoftext|>
<|startoftext|>
দোকমোকালি এটাত
বৃত্তাকাৰ নাও এখন লৈ গুছি যাম
সেই গোপনতাৰ নঙলামুখত
ৰৈ আছিলো


সৰু চৰাইবোৰৰ বাবে সৰু পাতবোৰৰ বাবে .
ৰ’দ হৈ ঢলি পৰিলি
এহাত এমুঠন পানীতে বুৰিলি
বেৰং ছবিবোৰ
আকাশ বুলি ভাৱিলি
এজাৰবুলীয়া ছোৱালী


<|endoftext|>
<|startoftext|>


ৰ’দ হৈ ঢলি পৰিলে
এজাৰ বুলীয়া ছোৱালীজনী
এহাত এমুঠন পানীত বুৰিলি
জাক হেৰুওৱা পখীবোৰে
মাটিময় গান গাইছিল
তোৰ খোলা চুলিয়েদি পৃথিৱী দেখিছিলো


<|endoftext|>
<|startoftext|>


মোৰ বাবে কি ভোগালী  , কি কঙালী !
বৰ দুখেৰে ক’লে তাই ,
তাই কোন ?
তাই
আমাৰ ঘৰৰ কাম কৰা বাই!


<|endoftext|>
<|startoftext|>


বছৰৰ বিহু , হেৰা কিবা এটা কৰোঁ !
এইবাৰ বাকী কেইদিন অলপ টানকৈ চলিবা দিয়া ,
চালানী হলেওঁ ৰৌ এটাকে আনোঁ ,
ভোগালীৰ দিনা দৰমহা নহ’ল বুলি
কঙালীক  পুনৰ
আকৌ মাতিব পাৰি জানো !
<|endoftext|>
<|startoftext|>


“মা, লোকেল মুৰ্গী খাম ”
দেউতাই তেনেতে ক’লে ,
“কিয় খাহী নোখোৱা ?”
মাই ক’লে পাৰিলে ভকুৱা এটাও আনিবা !
আচলতে তিনিজন মানুহৰ বাবে
সকলোবোৰৰ নাছিলেই প্ৰয়োজন ,
কিন্তু এইয়াই বোলে
সম্ভ্ৰান্তৰ ভোগালীক আদৰাৰ ব্যাপক আয়োজন!
<|endoftext|>
<|startoftext|>


অনুভৱ আহিছিল এদিন,
দূৱাৰত টোকৰ্ টোকৰ্ বাজিছিল,
কিন্তু মই শুনা শব্দবোৰ ধক্ ধক্ ধক্ …
মই যে সাৰে আছিলো,
চক্ খালো মই।
আৰু মোলৈ চাই সুধিলে,
“ ভয় খাইছা নেকি ?
ইস… নাখাবা, মই আছো নহয় ।।“
ভয় মোৰ নালাগে,
স্ফুৰ্তি নাইবা শিহৰণো নাজাগে,
অনাই বনাই ফুৰো মই
স্বাধীন হৃদয়ৰ পৃথিৱীত ।।
অনুভৱে আকৌ হাঁহিলে মোলৈ,
যেন নীৰৱ হৈ ৰ’ল মোৰ হৃদয়
সুধিম বুলি ভাবিও …
আকৌ যাবানো কেতিয়াকৈ ।।
মই সুখী মোৰ পৃথিৱীত ।
অনুভৱ, তুমি কেৱল এটি অনুভূতিহে,
মনৰ ভাৱ …
আকৌ আতৰি যাবা এদিন,
হৃদয়ৰ পিছত হৃদয় বাগৰি ফুৰিবা,
নাহিবা মোক জগাবলৈ ।
মই সুখী, মোৰ পৃথিৱীত ।
মোৰ স্বাধীন হৃদয়ত ।।
<|endoftext|>
<|startoftext|>


যি কথা তেজাই নাজানিলে
তাৰ বাবেই দোঁ খাই পৰে আক্ষেপৰ ওঁঠ,
যি কথা তেজাই নাজানিলে
সেই কথাই এতিয়া বাৰীকোঁৱৰৰ প্ৰতিটো সাধুত;
চুলি মেলি তেজাৰ হাঁহি
উজাৰ খাই পৰে আইতাৰ বহল চোতালত,
মাটিত আকি ভাটিবেলাৰ নেঁওতা
তেতিয়া কুঁহিপাতৰ কোমল খিনি তাইৰ হাতত
কুটকুট কুটকুট এঠেঙীয়া এটা যেন শালিকা
আৰু দলিয়াই দিয়া ঘিলাটো
বাগৰি বাগৰি চিধাই মোৰ বুকুত,
কোনোবাদিনা হুদু-মুদুৰ টেকেলি ভাঙে
তেজাৰ হাত দুখন সিদিনা চিলনীয়ে নিয়ে,
ইফালে বেলি আৰু বতাহৰ ঘোৰ কাজিয়া
তৰ্জনী আঙুলিৰে তৰ্জনী আঙুলিৰ কাট্টি
আৰু দুদিনৰ নামাতা নামাতি,
তথাপি সৰা দাঁতটো মোৰ নিগনিক দি
তেজাৰ হাত দুখন ময়েই মোকলাই আনিলো
তাতেই কি যে হাঁহি…..
কোনোবা এদিন পুৱাই এজাৰ ফুলিল
ক’ৰ জানো ডালিম এটা পকি মাটিতে সৰিল,
জৰাকাজিৰ গোন্ধ এটা লৈ সিদিনাৰ পৰা
শালিকা জনী ব’ব নোৱাৰা নদী হ’ল,
চাব নোৱাৰা আৰ্চি হ’ল;
সপোনে সপোনে তেতিয়া
ইমান ইমান পানী,
মাটিৰে যামনে ?
পানীৰে যামনে?
ইখন হাতৰো অলৌগুটি
সিখন হাতৰো তলৌগুটি
কচুপাতৰ লাই হালে জালে,
দুবৰি এহালে উৰুলি এটাত জোবোৰা মাৰি
তাইৰ কপাল চুৱে,;
এদিন বগৰী পাৰি থাকোতে
তেজাক বেলিটোৱে দেখিলে
আৰু তলৰ পৰা দেখিলো মই,
সাৰ নোপোৱা ঘুমতিবোৰ ভাঙি
তেজা ডাঙৰ হ’ল
আৰু ৰজাৰ হুকুম লৈ এদিম ছেদিম বাই
পাৰ চৰাইটোৱে ঢুকি নোপোৱা নদীখন পাৰ হ’ল,
সিদিনা আকৌ
ডালিমৰ ডালত ম‍ইনাজনীৰ ঠেহ,
মাতো নামাতো মাত থোকাথুকি হিয়াত
দৌৰি গৈ ময়েই মাতিলো ফুলকোঁৱৰক,
ঢাৰি পাৰি বহা চোতালৰ তৰাবোৰে সুধিলে
সোণালী পোক সেঁওতাত ধৰি ৰাণী সজাবা কাক ??
সপোনে সপোনে সিদিনাও
বগাই আছিল ইমান ইমান পানী,
চম্পাৱতী, চম্পাৱতী
ঢৌ ফালি এদাল হালধীয়া অজগৰ
ক্ৰমশঃ মেৰিয়াইছে মোক,
ধানো খাই চাউলো খাই
ক’ৰেনো হুতা চৰাই
এতিয়াতো এজাৰো নিজাৰ পৰিল
ঘনচিৰিকাই কটা তামোল লৈ
শিয়ালি পালেগৈ ৰতনপুৰ
আৰু ম‍ই…
ম‍ই হ’লোহি আঙঠাই পোৰা,
নিগনিয়ে কুটি টুকুৰা টুকুৰি কৰা
তেজীমলাৰ সেই পাটকাপোৰ যোৰা
কোনেও নোকোৱা সাধু এটা ক’বলৈ
সিদিনাৰ পৰাই ম‍ই
বিছাৰি ফুৰিছো বুঢ়ী আইক,
এই কথা তেজাই নাজানে !!




<|endoftext|>
<|startoftext|>


লোড শ্বেডিঙৰ সময়ত এদিন
চুই চাইছিলো নৈপৰীয়া ঘাট
তুমি মম এডাল জ্বলাই দিলা
অপাৰ হেঁপাহেৰে ভালপোৱা
উদ্ভাসিত হৈ ৰ’ল..
বুকুৰ বনৰীয়া সপোন এটা
গলি শেষ হ’ল!
<|endoftext|>
<|startoftext|>


শিলাময় পাহাৰৰ ওপৰেৰে বাট বুলি বুলি মই যেতিয়া ক্লান্ত হৈছিলোঁ তুমি ৰঙা পতাকাখন জোকাৰি মাতিছিলা আৰু দেখুৱাই দিছিলা জীৱনলৈ যোৱাৰ বাট, দূৰৰ আকাশত তেতিয়া চিক্ মিক্ দুটি তৰাৰ আলাপ !


<|endoftext|>
<|startoftext|>


হালধীয়া, বেঙুনীয়া ফুলবোৰৰ মাজেৰে গৈ গৈ আমি এখন নদী পালোঁ চকুপানীৰ ;
দুওঁঠৰ উজ্জ্বলতাৰে তুমি চকুপানীবোৰ শুহি ল’লা আৰু পাতি দিলা বুকুত মোৰ এখনি ব্যাকুল শস্যভূমি !
<|endoftext|>
<|startoftext|>


মায়া মাথো মায়া-
“জুবিন দাই এদিন ডিক্ৰঙক লৈও গান লিখিব
মোৰ কবিতাত আঙুলি বোলাই তিয়াব ডিক্ৰঙক!
ডিক্ৰঙৰ পাৰৰ সহস্ৰ আশা,
ডিক্ৰঙ এদিন ব’ব এটি গীত হৈ!”
ডাঙৰপোণা আহচোন,
দেউতাৰৰ কিবা এটা হৈছে!!
আইৰ মাতটোত যেন বলিয়া হৈ পৰিছিল সময়!
আইৰ বাবে সেইদিনাই সুলকি পৰিছিল গৈছিল
ঘড়ীৰ তিনিওডাল কাটা,
অথবা আপোনাৰ ভাষাৰে
ৰৈ গৈছিল, জোন, বেলি তৰা!
নাই,দেউতাই সাতুৰিব নাজানিছিল৷
তথাপি পাৰ কৰাইছিল এপাৰৰ মানুহ সেইপাৰলৈ৷
আইৰ আব্দাৰত মানুহটো গলি গৈছিল
বেৰৰ ফাঁকেৰে জুমি চাঁওতে দেখিছিলোঁ
বথা মাৰিডাল ধৰি ধৰি খহতা হোৱা দেউতাৰ দুয়োখন তলুৱাত
আইৰ তপত চকুলো!
পিছদিনা ৰাতিপুৱাই দেখিছিলোঁ পিতাইৰ ফিচিকি যোৱা গেঞ্জীত
আইৰ সলাজ এমুঠী চিলাই!
পিতাই গুচি গৈছিলগে!
আইৰ জোনটো হৈছিলগৈ সময়বোৰ
সময়বোৰ হৈছিলগৈ মায়া!
মায়াবোৰ হৈছিলগৈ আকাশবন্তি!
আকাশবন্তিবোৰ হৈছিলগৈ কথা ক’ব নোখোজা এযোৰ বগা সাজ!
এনেতে ঘপহকৈ সলনি হৈছিল আকাশ, ডাৱৰ!
জুবিন আহিছিল,
ডিক্ৰঙ হৈ!
সোঁতবোৰত বৈ আহিছিল এজনী জলপৰী!
আকৌ যেন মই পাৰৰ বালিত এটি বালিমাহী!!
জলপৰীজনিয়ে দেউতাৰ খবৰবোৰ লৈ আহিছিল!
আইয়ে গৈ লগ পাইছিলগৈ দেউতাক এখন নেদেখা পৃথিৱীত!
জলপৰীজনিৰ নিলাজ হাঁহিবোৰত আন্ধাৰবোৰ পোহৰ হৈ পৰিছিল,
নিশাবোৰ পুৱা!
মোৰ কবিতাত ডিক্ৰঙে কৰিছিল জলকেলি!
পাৰৰ বালিত এটি বালিমাহী হৈ পৰিছিল বাউল৷
ডিক্ৰঙৰ পাৰত তেতিয়া নিলাজ চুম্বন,
শুকান ঝাওবনত পৰিছিল তেতিয়ালৈ শাওনৰ সহস্ৰ টোপাল বৰষুণ!
বৰষুণ হৈ নামি আহিছিল এটি দুপৰীয়া৷
জপং জপং শব্দৰে ডিক্ৰঙত ডুব মাৰি পলালেগৈ এজনী জলপৰী৷
শব্দবোৰে দুপৰীয়াটোৰ নাম দিলে সমাজ,
সমাজে শব্দবোৰৰ নাম দিলে অশ্লীল!
ডিক্ৰঙে সেই সমাজৰ নামত দিলে এহেজাৰ বান,
এতিয়াও সেই বানত কান্দি উঠে ডিক্ৰঙৰ পাৰৰ এহেজাৰ প্ৰাণ!
দুচেও দুচেও কৰি উটুৱাই দিয়া দুটি প্ৰাণৰ
দুসোতা তেজ,
এতিয়াও বৈ আছে ডিক্ৰঙত!
পাৰত মানুহবোৰে ভলুকা বাঁহেৰে বান্ধ দিছে,
উদেশ্য, এইবেলি ডিক্ৰঙৰ বান ভেটিব!
কিন্তু পাৰৰ অজলা মানুহবোৰেতো নাজানে
হৃদয়ত এটোপাল তেজ থকালৈকে বৈ থাকিব ডিক্ৰঙ,
বান হৈ আহিব ডিক্ৰঙ৷
আকৌ শব্দ হৈ আহিছিল জুবিন
কপাই তুলিছিল মোৰ জীৱন!
আই হৈ আহিছিল জুবিন
পিতাই হৈ আহিছিল জুবিন
এজনী জলপৰী হৈ আহিছিল জুবিন!
“তেজ মঙহৰে পৃথিৱী নেওচি
জ্বলি জ্বলি ৰ’ল মাথো ছাঁ!”
হঠাতে হেচুকি দিছিল কোনোবাই৷
জুবিনে খুটাত বগাইছিল,
ঠিক পিতায়ে তামোল পাৰিবলৈ তামোল গছত উঠাৰ দৰে!
তলৰ পৰা মই চাই ৰৈছিলো,
আইয়ে তলৰ পৰা পিতাইক তামোল গছৰ ওপৰত চাই থকাৰ দৰেই!!
আৰু তামোলবোৰ তলত পৰিছিলেহি এজনী জলপৰী হৈ,
মোৰ বালিমাহী বুকুত!
আকৌ ডিক্ৰঙৰ পাৰত জন্ম হৈছিল এজনী বালিমাহীৰ
বুকুত মায়াবিনী হৈ জলকেলি কৰিছিলেহি জলপৰীজনীয়ে!
আৰম্ভ হৈছিল শেষ হ’ব নোখোজা সময়বোৰ,
পুৱাব নোখোজা ৰাতিবোৰ!
এইবাৰ সমাজৰ নাম লৈ দুপৰীয়াটো আহিব পৰা নাছিল৷
আই আৰু পিতায়ে দুডাল নগা যাঠি লৈ পহৰা দিছিল ডিক্ৰঙৰ পাৰত৷
পাৰৰ বালিত সাজিছিল দূৰ্গ!
সমাজখনে তেতিয়ালৈ কান্দিছিল,
ডিক্ৰঙৰ বানত উটি গৈছিল সমাজ নামৰ এটি কলংক!
(পাৰৰ পলসুৱা বালিত ইতিমধ্যেই কোঁহ মেলিছিল এজোপা ঝাওবনে!)
“সোঁতবোৰত বৈ আহিছিল এজনী জলপৰী!
আকৌ যেন মই পাৰৰ বালিত এটি বালিমাহী!!”
<|endoftext|>
<|startoftext|>


স্থিৰ নদীখনলৈ চালো
ধীৰ গতিৰ সোঁত, চকুৰে নমনি…
নদীৰ সোঁতত বিভোৰ হৈ
শুকান পাৰত ৰৈ গলো মই
তুমি গ’লা উটি, সোঁতৰ সৈতে
লক্ষ্য হয়তু দূৰ দূৰণি…………
<|endoftext|>
<|startoftext|>


তেতিয়া পূজাৰ আৰতি সপ্তমত
আৰু সি…
বিচাৰি ফুৰিছিল শামুকৰ খোলা
কোনোবা সমুদ্ৰৰ শুকান তীৰত…
নতুবা এক ফিনিক্স পক্ষী
নীল সাগৰৰ ধূসৰ দিগবলয়ত…..
<|endoftext|>
<|startoftext|>


বতাহত উৰে কমোৱা তুলা
ছবিঘৰত নিতৌ ন ন চিনেমা
চেঁচা বতৰত
একাপ গৰম কফিত তপত চুমা…..
সাঁচতিয়া জেপত উদং আয়ু ৰেখা..
<|endoftext|>
<|startoftext|>


কানাই…
ৰত্নপীঠৰ ৰত্ন নালাগে
নালাগে দেখুৱাব সপ্তর্ষি মণ্ডৰ তৰা…
এটি নিশা মাথোঁ মোৰ হোৱা
সোলোকাই থোৱা ৰাজন্য কৱচ…
কানাই –
আতঁৰাই থোৱা সোণৰ মোহন বাঁহী
মোৰ মাটিৰ বাঁহীত হাত থোৱা নিশাৰে…
উজলি উঠক যমুনাৰ সংগোপন বালি
ছিন্ন কণ্ঠহাৰ লুটি উটি যাঁওক যমুনা
খহি খহি সৰি পৰক কঁকালৰ মনি
ভু-পতিত হওঁক উজ্জ্বল নক্ষত্র
শুক্লপক্ষ নুমাই আহক কৃষ্ণপক্ষ…
কানাই…
এতিয়া কি ফুল ফুলিছে-
কনকচম্পা !
কানাই এতিয়া কি জোন সৰিছে
অভিষাৰিকা !!
কলচিৰ ভিতৰে কি লৱণু জৰিছে
কানাই কি লৱণু মথিছে
আন্ধাৰৰ বেলি সুমথিৰা হৈ জলিছে।
এখনেই নাও কানাই
এখনেই নাও দুয়োকেই মেলিছে।
তুমি আছা বেলিৰ দেশে
আৰু মই নৈ অৰণ্য পানী হৈ
শিলে শিলে…
<|endoftext|>
<|startoftext|>


খ্ৰীষ্টপূৰ্ব ষষ্ঠ শতাব্দীৰ সেই শিশুটি
বাস্তৱৰ স’তে সহবস্থান কৰি
ছায়ামূৰ্তিৰ দৰে বাঢ়ি আহিল ;
নৈতিকতাৰ মূৰত হাত থৈ
আৰম্ভ কৰিলে
জীয়াই থকাৰ সংগ্ৰাম
হেজাৰটা চিন্তাৰ পাকঘূৰণিত
দলিয়াই দিলে
‘জগতৰ নিত্য-অনিত্য’ৰ বৈশিষ্ট্য
উৰুৱাই দিলে
অবাস্তৱ চিন্তাৰ হেজাৰটা বেলুন
আৰু দিনৰ পাছত দিন তেওঁ
অবিৰত সাধনাত লীন গ’ল
জীৱনৰ প্ৰকৃত সমস্যাটোৰ স’তে
এদিন তেওঁ আচম্বিতে আৱিষ্কাৰ
কৰিলে চাৰিটা সত্য-
দুখ আছে
দুখৰ কাৰণ আছে
দুখ নিবৃত্তি আছে
দুখ নিবৃত্তিৰ উপায় আছে
দুখৰ অস্তিত্বৰ পৰা পৰিত্ৰাণলৈকে
পৰিবেষ্টিত এই আৰ্যসত্যই
আমাক দুখীৰ পৰা সুখী হোৱাৰ
পাঠ শিকায়
এনেদৰেই আমাৰ বুকুত সাৰে থাকে
একোজন নিৰৱে উদ্ভাসিত বুদ্ধ !
<|endoftext|>
<|startoftext|>


বাপাহাৰে ঘুমো এ ঘুমো
সাত সাগৰ পাৰহৈ
বগা পুতুনাতু আইছি
পিয়াহত বিহ
আদৰত বিহ
চল পালি চতলোত আহি বইহবো
পিয়াহটু উইলে কব
আহ বাচা গাখীৰ খা
পুন্য হব
স্বৰ্গ পাবি
চখু মুজি থাক এ বাপা ৷
দেখত কংস মাইমে
আৰু এটা পুতুনা পুহে
কলা পুতুনা
আন্ধাৰত পিয়াহ উইলে বহি থাকে ৰাতি
নাযবি এ বাপা আন্ধাৰত
চখু উইলাব
পিয়াহ খুৱাব
ধৰ্ম হব
স্বৰ্গ পাবি ৷
বাপা নালগেদে খাবা পিয়াহ
মায়ৰে এৰি গেল স্বৰ্গত
আমি এতেই থাকু দে
বন্নিবাৰী বাজাৰত ছাগাল কিনিম
বৰ মিঠা ছাগলোৰ গাখীৰ ৷
হাওঁ বাপা
বন্নিবাৰী বাজাৰক নাযং দে
কংস মাইমেৰে আহাৰ পিছত
গৈৰা বাজাৰ হল
হিন্দু বাজাৰ হল
আগৰ বন্নিবাৰীৰ বাজাৰখান নহ হল ৷
চামতাৰ চ’কৰ পে
পাইনা গাখীৰে আনিম দে
হাত জিকে খাবি ৷
<|endoftext|>
<|startoftext|>


ঘূলিৰ মাছে
ফটককৈ গিলে বৰশীৰ টোপ
তিনিখন গাঁৱত
ওৰেৰাতি ডাংগা চলে
ঘূলিৰ মাছ বিচাৰি নেফানেফ কৰা
পাপী হাতবোৰ
শগুণে খুঁটিয়ায়ে নাচাই
ইমান তিতা
ইয়াত শিলৰ নিৰ্জনতাতকৈ নদীৰ আৰাৱ বেছি প্ৰখৰ
একৈশখন নদী শুকাই মৰানদী হ’ল
ৰজাঘৰীয়াৰ কি আহিল গ’ল
ষ্টক এক্সচেঞ্জৰ সূচাংক হেনো ঠিকে ৰ’ল
কলম হাতত লোৱা মানুহবোৰৰ ইমান নিৰ্বিকাৰ গৰজ
অৱশেষত
শিয়ালবোৰে ভুকিব ল’লে
চাৰিআলিত
কোৱাকুই
ৱাহ
বেৰখনহে দিব নোৱাৰিলে
কলম হাতত লোৱা মানুহবোৰে
বান ভেটাটো বহুত দুৰৰে কথা৷
<|endoftext|>
<|startoftext|>


খৰালিৰ মাটি এহালিচা
তাতেই প্ৰতিবছৰে তেখেতে সৰিয়হ ছটিয়াই
তাৰ আগত তেখেতে বাৰিষাৰ পৰৱৰ্তী কালত গজি উঠা অপতৃণ বোৰ আঁতৰাই
মহাজনৰ গৰু হাল খুজি আনি মাটি চহাই
দলিমাৰি এডালেৰে পকা চপৰাবোৰ কোবাই গুৰি কৰে
মাটি খিনি তেখেতৰ মনৰ মতে চহ নোহোৱালৈকে তেখেতে মৈয়াই থাকে
চপৰা কোবাই থাকে ..
যোৱা বেলিৰ বীজবোৰ ৰাতিয়েই তিয়াই থোৱা কামটো তেখেতৰ সুন্দৰী পত্নীয়ে কৰে
সাঁচি ৰখা কামটো আৰু বীজ অংকুৰণৰ সুবিধা কৰি দিয়া দুয়োটা কামেই তেখেতৰ পত্নীৰ
সেউজীয়াৰ পৰা হালধীয়া হ’বলৈ যোৱা সৰিয়হ ডৰাৰ সময়খিনিত তেখেতে প্ৰতিবছৰে সৰিয়হ ফুলৰ পদ্য লিখে
পত্নীক শুনাই
পত্নীয়ে হাঁহে
পত্নীয়ে হ’লে একো নুবুজে
বুজে মাথোঁ সৰিয়হ ডৰাক লৈ মানুহজনৰ হেঁপাহকণক ..
আৰু সৰিয়হ ফুলৰ গোন্ধক ।
<|endoftext|>
<|startoftext|>


হাজাৰটা বাংময় ৰাগৰ সন্ধিয়া এজাপ এজাপকৈ আগুৱাই অহা
মৰমৰ মুঠিত
গুজি দিলো
সুৰীয়াকৈ নিচুকাই থোৱা
তমালেৰে বন্ধা
বিষাদবোৰৰ শেষ ঠিকনা৷
বিষাদৰ ৰুদ্ধ দুৱাৰৰ
সিটো পাৰে জল্‌জল্ – পট্‌পট্‌কৈ
জিলিকে
চাট্ মৰা
সোণ এচেঁকুৰা
সোণৰ আপাহতে
লৱৰি যাওঁ
বতাহী হৈ হুৰ্‌হুৰাই যাওঁ
দুৱাৰৰ সিপাৰে৷
সোণৰ নামত
একা বেঁকা
খোজত
এঠা লাগে
বালিচন্দা! !
<|endoftext|>