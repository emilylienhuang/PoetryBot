<|startoftext|>
ओ मन्दिर के शंख, घण्टियों तुम तो बहुत पास रहते हो,
सच बतलाना क्या पत्थर का ही केवल ईश्वर रहता है?
मुझे मिली अधिकांश
प्रार्थनाएँ चीखों सँग सीढ़ी पर ही।
अनगिन बार
थूकती थीं वे हम सबकी इस पीढ़ी पर ही।
ओ मन्दिर के पावन दीपक तुम तो बहुत ताप सहते हो,
पता लगाना क्या वह ईश्वर भी इतनी मुश्किल सहता है?
भजन उपेक्षित
हो भी जाएं फिर भी रोज सुने जाएंगे।
लेकिन चीखें
सुनने वाला ध्यान कहाँ से हम लाएंगे?
ओ मन्दिर के सुमन सुना है ईश्वर को पत्थर कहते हो!
लेकिन मेरा मन जाने क्यों दुनिया को पत्थर कहता है? 
<|endoftext|>
<|startoftext|>
अभिलाषाओं के
दिवास्वप्न पलकों पर बोझ हुए जाते
फिर भी जीवन के चौसर पर साँसों की बाजी जारी है।
हारा जीता
जीता हारा मन सम्मोहन का अनुयायी।
हालाँकि लगा
यह बार बार सब कुछ पानी में परछाई।
हर व्यक्ति
डूबता जाता है परछाई को छूते छूते
फिर भी काया नौका हमने भँवरों के बीच उतारी है।
जो कुछ
लिख गया कुंडली में वह टाले कभी नही टलता।
जलता है
अहंकार सबका सोने का नगर नही जलता।
हम रोज
जीतते हैं कलिंग हम रोज बुद्ध हो जाते हैं
फिर भी इच्छाओं की गठरी अन्तर्ध्वनियों पर भारी है। 
<|endoftext|>
<|startoftext|>
तन नौका में
सवार मन की मनमानी में।
स्वप्न हो गये नाविक जीवन के पानी में
मन कभी
सुझाता है डूब जाऐं भँवरों में
कहता है गहराई में मोती पाना है।
या कभी
सुझाता है पार चलें जल्दी से
रेत के धरातल पर रेत को बिछाना है।
रेतीले तट पर
जो मोती लुटवाता है,
ऐसा क्या होगा उस सीप की कहानी में?
दुखवाही
धारा में सुखवाही कछुए से
पानी के पार मिलो बस इतना कहते हैं।
अक्सर यह
देखा है बेकाबू लहरों में
बड़े बड़े नाविक भी कितना कुछ सहते हैं!
काल-मछेरा आएगा किसी बहाने से
टूटी पतवार लिए जाएगा निशानी में। 
<|endoftext|>
<|startoftext|>
दीप
बेचारा बुझा क्या
सब पतंगे उड़ गए।
अब अँधेरे के
नगर में बातियों की अस्थियाँ
ताकती हैं जल-कलश को निज विसर्जन के लिए।
स्नेह सारा
चुक गया था मूर्तियों के सामने
प्रार्थना में तन हवन है अब समर्पण के लिए।
ज्यों
उठा हल्का धुंआ क्या!
लोग घर को मुड़ गए।
एक कोरी
पुस्तिका में पृष्ठ मिट्टी के टँके
दे गया जीवन-नियंता साँस के बाजार में।
जिस किसी की
उम्र दुःख की बारिशों में ही ढ़ले
वह बताओ क्या भला लिख पाएगा संसार में!
अश्रु-स्याही
से लिखा क्या!
पृष्ठ सब तुड़-मुड़ गए।
दीप हो या
व्यक्ति हो अभिव्यक्ति हो रौशन सदा
हर प्रकाशित पुंज का बुझना नियत है सृष्टि में।
स्वार्थों की
आँधियों में लौ भले मद्धिम पड़े
किन्तु जलकर पथ सजाना है सभी की दृष्टि में।
दृष्टि में
दर्शन मिला क्या!
पंथ सारे जुड़ गए। 
<|endoftext|>
<|startoftext|>
डालियों के
द्वंद में रोया हुआ पंछी,
कोपलों के आगमन पर क्रुद्ध होता है।
एक दिन था जब
यही जंगल उसे अच्छा लगा था,
एक दिन था जब यहाँ हर पल उसे अच्छा लगा था।
एक दिन था जब
उड़ानों का यही आधार था बस,
तब हमेशा पंख पर बादल उसे अच्छा लगा था।
बरगदों की
छाँह को ढोया हुआ पंछी,
बादलों के स्याह तन पर क्रुद्ध होता है।
राम जाने
किस दिशा से आ गयीं कैसी हवाएँ?
स्वर्ण मृग की ओर झुकती ही गयीं सारी लताएँ।
थक गया है
कण्ठ में प्रतिरोध भर-भरकर यहाँ वह,
बहुत संभव है कि अब वह तोड़ दे सारी प्रथाएँ।
चीखने में
स्वर सभी खोया हुआ पंछी,
कोयलों के हर वचन पर क्रुद्ध होता है। 
<|endoftext|>
<|startoftext|>
प्रतिरोधी
सबका स्वर होगा।
सोचो कैसा मंजर होगा!
बहता नीर
नदी का हूँ मैं तटबन्धों के संग क्यों बहूँ?
सृष्टि नियामक एक तत्व हूँ मुझमें हलचल है मैं जल हूँ।
मेरी गति ही
जीवन गति है फिर भी इस गति पर पहरा है!
नदियों! ध्वस्त करो सारे तट यह मंतव्य अभी उभरा है।
आप सभी तो
समझदार हैं क्या यह उचित फैसला होगा?
अनुशासन के बिना धरा पर नदियाँ नहीं जलजला होगा।
सबकी
आँखों में डर होगा।
सोचो कैसा मंजर होगा!
मुझसे ऊँचा
कौन विश्व में मैं ऊँचाई का मानक हूँ।
मैं ही चंदा की शीतलता मैं ही सूरज का आतप हूँ।
मुझको अपने
विराट तन पर पंछी दल अनुचित लगते हैं।
आओ सूरज का अग्नि-अंश चिड़ियों के ऊपर रखते हैं।
आकाश अगर
इस जिद पर है फिर किसका क्या उड़ान भरना!
अब तो पेड़ों मुंडेरों पर कोयल का आहत स्वर सुनना।
खतरा हर
पंछी पर होगा।
सोचो कैसा मंजर होगा! 
<|endoftext|>
<|startoftext|>
होंठों तक आ
आकर जाने कितने वचन लौट जाएँगे!
कितना मुश्किल
दुविधाओं के पहरे से बचकर आ पाना,
कितना मुश्किल
मजबूरी की देहरी लाँघ निकल कर आना।
कितना मुश्किल
हँसते रहने का वादा कर रोते रहना,
कितना मुश्किल
दो पाँवों पर इक भारी मन ढोते रहना।
इतनी
मुश्किल सहकर जाने कितने चरण लौट जाएँगे!
मन माटी
जैसा ही रखना कोई चाहे कुछ भी बो ले।
इतनी आँच
न देना मौला मन माटी से पत्थर हो ले।
जिस मंदिर
का देव स्वयं ही शापित जीवन जीता होगा।
वहाँ याचनाओं
का हर घट या खण्डित या रीता होगा।
वहाँ तिरस्कृत
होकर जाने कितने भजन लौट जाएँगे! 
<|endoftext|>
<|startoftext|>
तुम हमारे द्वार पर दीवा जलाना चाहते हो,
बात अच्छी है, मगर
उस दीप की बाती हमारे रक्त से ही क्यों सनी है!


कहीं ऐसा तो
नही पहले अँधेरा भेजते हो,
फिर सितारों की दलाली कर उजाला बेचते हो।


कैदखाने में
पड़ा सूरज रिहाई माँगता हो,
या सकल आकाश आँगन में तुम्हारे नाचता हो।


कहीं ऐसा तो नही तुम स्वर्ग पाना चाहते हो,
बात अच्छी है, मगर
उस स्वर्ग की सीढ़ी हमारी अस्थियों से क्यों बनी है!


क्या पता हम
रात भर उत्सव मनाने में जगें फिर,
ठीक अगली भोर अपनी नींद पाने में जगें फिर।


छाँव का व्यापार
होने लग गया तो क्या करेंगे,
और कब तक हम उनींदे नयन में आँसू भरेंगे।


तुम मुनादी पीटकर हमको जगाना चाहते हो,
बात अच्छी है, मगर
अब उस नगाड़े पर हमारी खाल मढ़कर क्यों तनी है! 
<|endoftext|>
<|startoftext|>
जन्म क्या है! बस
नदी का बर्फ में रूपांतरण,
और जीवन आयु की तपती शिलाओं का वरण।


कुछ उजाले
जिंदगी में इंद्रधनुषी रंग लाते,
कुछ अंधेरे सिसकती रोती निगाहों में समाते,


संतुलन के लिए
ही मन की तुला पर बोझ सहते,
यह समय की जय-पराजय है जिसे कुछ लोग कहते
भाग्य या दुर्भाग्य का प्रारम्भ या अंतिम चरण।
जन्म क्या है! बस नदी का बर्फ में रूपांतरण।


फिर वही
जंगल मिला है किन्तु पथ फिर ढूँढना है।
इस जनम भी पार जाने की तड़प में भटकना है।


अनुभवी पँछी
बताता यह कि जंगल तैरता है
कामना के द्वीप से जीवन पिघलकर निकलता है।
कुल मिलाकर बर्फ का फिर से नदी होना मरण।
जन्म क्या है! बस नदी का बर्फ में रूपांतरण।
<|endoftext|>
<|startoftext|>
ऐसा कुछ भी
दिखा नही मेले में मुझको
बहुत समय तक जिसके पास ठहर जाऊँ मैं।


रंग बिरंगे दृश्य चतुर्दिक् पाँव पसारे
मुझको बाँहों में भर लेने को इच्छुक थे।
मूल्य गिरा सकने की कला अगर होती तो
सुविधाओं के ठाटबाट मेरे सम्मुख थे।


तोल-मोल में
माहिर व्यापारी थे सारे
सोचा खाली हाथ लिए ही घर जाऊँ मैं।


रामकथा का मंचन करती हुई मण्डली
दूर गोलबंदी करने में जुटा मदारी।
मुझे आगमन से लेकर प्रस्थान बिंदु तक
या तो अभिनय दिखा, दिखी या फिर लाचारी।


करतब जादू
खेल-तमाशा देख लिया सब
खड़ा भीड़ में उलझन लिए, किधर जाऊँ मैं!


जाते जाते सोचा चलो पूछ लेता हूँ
शायद कोई हो जो उससे मिलकर आया।
चकाचौंध में डूबा हुआ एक भी मानुष
अक्षय आकर्षण का पता नही दे पाया।


अपनी पूँजी
भर का झूल चुका हूँ झूला
ऊब गया हूँ, मन कर रहा उतर जाऊँ मैं। 
<|endoftext|>
<|startoftext|>
ढ़ल गयी फिर शाम देखो ढह गया दिन


भूल जाती है सुबह,
सुबह निकलकर
और दिन दिनभर पिघलता याद में।
चांदनी का महल
हिलता दीखता है
चाँद रोता इस कदर बुनियाद में।


कल मिलेंगे आज खोकर कह गया दिन।
ढ़ल गयी फिर शाम देखो ढह गया दिन।


रोज अनगिन स्वप्न,
अनगिन रास्तों पर,
कौन किसका कौन किसका क्या पता?
हाँ मगर दिन के लिए,
दिन के सहारे,
रात दिन होते दिखे हैं लापता।


एक मंजिल की तरह ही रह गया दिन।
ढ़ल गयी फिर शाम देखो ढह गया दिन।


दूर वह जो रेत का तट
है खिसकता
देखना मिल जाएगा एक दिन नदी में।
नाव मिट्टी की लिए
इतरा रहे जो
दर्ज होना चाहते हैं सब सदी में।


किन्तु घुलना एक दिन कह बह गया दिन।
ढ़ल गयी फिर शाम देखो ढ़ह गया दिन। 
<|endoftext|>
<|startoftext|>
समझदार होने में खोया हमने भावुक मन


हँसता आँगन देख सँवरती नटखट चौखट
पुरखों की चौपालें जुमले और कहानी।
उलझन सुलझाने में माहिर दादी वाले
किस्सों में ही राह सुझाते राजा रानी।


लौट गए सब वापस अपने कथा लोक में
जाने क्या कुछ और ले गया अँधा पागलपन
समझदार होने में खोया हमने भावुक मन।


बिम्ब बनाना भूल गए अब नील गगन पर
सपनों की किरचन रह रह कर चुभती रहती।
अनचाहे संघर्षो तक थककर आ सिमटी
साँसों की लय काल-ताल को सहती सहती।


एक हिरन तो दूजे को बतला सकता था
कस्तूरी तेरे भीतर मत घूम अनेकों वन।
समझदार होने में खोया हमने भावुक मन। 
<|endoftext|>
<|startoftext|>
जगमगायी
स्वप्न कुटिया, मन-नगर में है दिवाली।
आज तुमने ज्योत्स्ना बन, भर दिया मुझमे उजाला।


गोद भर
मिट्टी ज़माने की धधक में
कई सालों तक तपी तब दीप जन्मा।


देख तुमको
यूं लगा बाती मिली फिर
कुलबुलाईं कामनाएं अग्निधर्मा।


ज्यों किसी मृग ने
हमेशा से सुपरिचित गन्ध पाली
उस तरह मैंने तुम्हारा रूप यादों में संभाला।
आज तुमने ज्योत्स्ना बन भर दिया मुझमे उजाला।


देह-वन में
इक अपूरित प्यास फिरती
सोचती वनवास का कब हो समापन।


आज तक
लांघी न कोई लखन-रेखा
इसलिए कि हो न जाए कम समर्पण।


आसुँओं के पार
झिलमिल दृश्य में तुम ने जगह ली
आज से मैं देहरी हूँ और तुम हो दीपमाला
आज तुमने ज्योत्स्ना बन भर दिया मुझमे उजाला। 
<|endoftext|>
<|startoftext|>
जी रहा हूँ तुम्हारे बिना टूटकर,
क्या मिला है तुम्हे इस तरह रूठकर।


जब अहं के शिखर से उतरना न था,
सिंधु की कामना क्यों जगाती रहीं।
था मिटाना तुम्हे एक दिन फिर कहो,
प्यार की अल्पना क्यों सजाती रहीं?


नेह के पनघटों पर प्रफुल्लित दिखी
आज गागर वही रो रही फूटकर।




मैं मिलन की हठी प्यास के साथ में,
कर रहा था तुम्हारी प्रतीक्षा वहाँ।
एक सम्भावना भाग्य से थी लड़ी,
थी तुम्हारी समर्पण परीक्षा वहाँ।


छोड़कर घर नही आ सकीं तुम मगर
जा चुकी थी सभी गाड़ियाँ छूटकर।


रेत का तन भिगोए लहर लाख पर,
सूखना ही उसे अंततः धूप में।
जो हुआ सो हुआ अब किसे क्या कहूँ,
खुश रहो तुम हमेशा किसी रूप में।


मान लूँगा समय का लुटेरा कहीं
जा चुका है मुझे पूर्णतः लूटकर। 
<|endoftext|>
<|startoftext|>
आज अंतिम बार तेरे द्वार पर आना पड़ा।


छीन ली जातीं उड़ानें मन परिंदों की यहाँ
नाप लें इच्छित गगन यह भाग्य में उनके कहाँ
इस हठी संसार में अपना मिलन सम्भव न था


त्याग कर संसार तेरे द्वार पर आना पड़ा।


आँख में सपने संभाले कामना रोती रही
सिर्फ तन मन का हवन सी जिन्दगी होती रही
मुझको मेरी मुक्ति का अधिकार देना है तुम्हे


मांगने अधिकार तेरे द्वार पर आना पड़ा।


छोड़ आया हूँ किनारे पर धुंआ उठते हुए
घाट पर मजबूरियों में लोग कुछ जुटते हुए
एक तेरा प्यार ही था पंचतत्वों से बड़ा


सौंपने वह प्यार तेरे द्वार पर आना पड़ा। 
<|endoftext|>
<|startoftext|>
लो विदा दे दी तुम्हे इस जन्म में,
किन्तु अगले जन्म का वादा करो
तोड़कर बन्धन सभी सँग सँग रहोगी।


सुमन अर्पण, आचमन या मन्त्र में
है सभी में मन मगर खुलकर नही।
अब न रखना व्रत मुझे मत माँगना
यत्न कोई भाग्य से बढ़कर नही।


छोड़ दो करनी प्रतीक्षा द्वार पर
देहरी का दीप आँगन में धरो
और कब तक लांछनों को यूँ सहोगी।


मान्यताएँ हैं जमाने की कठिन
किन्तु अपना प्यार है सच्चा सरल।
परिजनों की बात रखनी है तुम्हे
इसलिए मैं हारता हूँ "आज, कल"।


मान लोगी बात सबकी ठीक पर
सात जन्मों के लिए होंगे वचन
सोंचता हूँ हाय तब तुम क्या कहोगी। 
<|endoftext|>
<|startoftext|>
छोड़कर चले गए कभी कभी सभी
रूठती हुईं लगीं दिशाएं जब कभी
यूं लगा कि मन दुःखों का धूप गाँव है
किन्तु गाँव में तुम्हारी याद छाँव है।


प्यार की मरुस्थलीय भूमि के लिए
त्याग आयीं तुम सुखों की लाडली नदी।
तुम मिली तो लग रहा हुआ कुछ इस तरह
रुक गयी हो एक पल के वास्ते सदी।


तुम कहो तो एक बात आज मैं कहूँ।
फर्क ही नही कि डूब जाऊं या रहूँ।
अब तुम्हारा साथ ही नदी है नाव है।


नीम से नियम समाज के न मानकर
हाथ थाम संग चल पड़ीं जहाँ कहा।
जो तुम्हारे भाग्य में लिखे नही गए
उन दुःखों को भी ख़ुशी ख़ुशी सदा सहा।


आस पास प्यास का नगर बसा लिया
फिर तुम्हे नगर का राजपाठ दे दिया
जिंदगी का आखिरी यही तो दाँव है। 
<|endoftext|>
<|startoftext|>
हमने हारे दिये चुन लिए
अंधियारे के संग युद्ध में ।


दंभ सहन करना मुश्किल था
जीते हुये दियों का मौला।
हमने आसानी से पहले
अपनी कठिनाई को तौला।


हम उस अंतर में दीखेंगे जो अंतर पागल प्रबुद्ध में
हमने हारे दिये चुन लिए
अँधियारे के संग युद्ध में।


दोहरा चेहरा दिखा न पाये
इतिहासों में नाम न होगा।
हमे शिखण्डी कहे न दुनिया
अतः पराजय को ही भोगा।


हम उस अंतर में दीखेंगे जो अंतर कबिरा व बुद्ध में
हमने हारे दिये चुन लिए
अँधियारे के संग युद्ध में। 
<|endoftext|>
<|startoftext|>
दुनिया भर के अंधियारे को शब्द ज्योति से दूर भगाना
साथी मेरे अपने गीतों से जन जन का मन बहलाना।


गीत न लिखना केवल नदिया की बलखाती लहरों पर तुम
पल पल मिटते जाते तटबंधों की भी तुम गाथा लिखना।
हरियाती लहराती फसलों की केवल खुशबू मत लिखना
पगडंडी पर आस लिए बैठे किसान का माथा लिखना।


हार गया मैं जिन मोड़ो पर उन मोड़ो पर आना जाना।
साथी मेरे अपने गीतों से जन जन का मन बहलाना।


बहुत मिलेंगे यार तुम्हे दुनियादारी सिखलाने वाले
लेकिन आंसू देख किसी के अपनी भी आँखे नम करना।
इच्छित मंजिल पा लेने की जिद में ध्यान रहे यह प्यारे
भाग्य बड़ा होता जीवन में अनुचित पथ पर पाँव न धरना।


स्वाभिमान की कीमत पर जो मिले उसे फौरन ठुकराना। 
<|endoftext|>
<|startoftext|>
पतझर को नियुक्त कर बैठे हम बसन्त की रखवाली में
आओ पत्तों की ढेरी में आग लगाकर हाथ सेंक लें।


घूम रहे हैं पूंछ उठाये घूरे घूरे कुत्ते कुतिया
कूँ कूँ करते पीछे पीछे दौड़ लगाते पिल्ले पिलिया।
उबकाई सी छिपी हुई है सूरज की बेबस लाली में
आओ पत्तों की ढेरी में आग लगाकर हाथ सेंक लें।


लोटा भर पानी सूरज पर चढ़ा चढ़ाकर हार गए हैं।
अबके बार सुना हैं चन्दा जुटा जुटा हरिद्वार गए हैं।


गंगाजल भरकर लाएंगे शायद वो फूटी थाली में।
आओ पत्तों की ढेरी में आग लगाकर हाथ सेंक लें।
अगर कनस्तर खाली हैं तो गन्दी थाली नही मिलेगी।
बकरी गाय शुअर संभालू तो हरियाली नही मिलेगी।


लो फिर से नवजात मिली है सुबह सुबह गन्दी नाली में
आओ पत्तों की ढेरी में आग लगाकर हाथ सेंक लें। 
<|endoftext|>
<|startoftext|>
गीत अपने प्यार का मैं गाउँ जिनमे झूमकर
वे सभी स्वर और व्यंजन वर्णमाला में नहीं।


भीग जाना जब कभी बरसात में तुम
मान लेना गीत का मुखड़ा गया बन।
बारिशें जैसे उतरती है जमीं तक
प्यार में वैसे उतरता बावला मन।


जो अलौकिक बात इस बरसात में मिल जाएगी
वो किसी भी चर्च मस्जिद या शिवाला में नहीं।


देखना नदिया किनारे बैठकर तुम
तोड़ती तट बन्ध कुछ लहरें मिलेंगी।
मान लेना गीत के ये अंतरे हैं
औ मचलती धार में बहरें मिलेंगी।


जो सिखाये प्यार का अध्याय नदिया की तरह
शिक्षिका ऐसी किसी भी पाठशाला में नहीं। 
<|endoftext|>
<|startoftext|>
गीत सुन
उपलब्धियां जब भी बुलातीं हैं
मैं तुम्हे आभार देना याद रखता हूँ।


साथ मेरे
गुनगुनाता है सफ़र का शोर हर पल
मील का पत्थर किनारे पर चिढ़ाता फिर गुजरता।


पाँव अनियंत्रित
भटकते हैं अपरिचित पन्थ पर जब
तब अधूरा गीत अपनी पूर्णता को प्राप्त करता।


और मन की
बाँसुरी जब स्वर सजाती है
होंठ पर तुमसे हुए संवाद रखता हूँ।


काश हम दोनों
नदी होते तटों को ध्वस्त करते
प्यार की अदृश्य धारा ढूंढते सब तब मिलन में।


मांगते सब
मुक्ति आकर घाट पर मेरे तुम्हारे
और हम उन्मुक्त हो फिरते सदा जीवन गगन में।


जब पसंदीदा
शहर की बात आती है
सामने सबके इलाहाबाद रखता हूँ। 
<|endoftext|>
<|startoftext|>
जाने कितनी बार
नदी के तट तक मेरा घट पहुंचेगा
एक बार में भर जाना शायद नसीब में लिखा नही।


छोटे मोटे ताल तलैय्या
क्या जाने क्या थाह प्यास की।
कृष्णपक्ष मय जीवन जानेगा केवल महिमा उजास की।


अनगिन गीत
पढ़े हैं मैंने नचिकेता के प्रश्नों जैसे
लेकिन उनका उत्तर मुझको कालपृष्ठ पर दिखा नही।


माना सब कुछ
नदी बहाकर सागर तट तक ले जाती है।
किन्तु, कहाँ, कब, कैसे, क्यों की अग्नि नही बुझने पाती है।


परछाई को उजला
करना चाह रहा है दीपक लेकिन
दीपक के नीचे उजियारा करने वाली शिखा नही। 
<|endoftext|>
<|startoftext|>
भावना के हिमशिखर से गीत की यमुना
निवेदन कर रही है
मुझे गाओ मुझे गाओ मुझे गाओ
मगर मन अनमना है।


कई वर्षो तक सँजोई उस अभागी
चांदनी पर दोपहर का आवरण है।
हो गयी जाने कहाँ किसकी उपेक्षा
लक्ष्मण सा मूर्छित अंतःकरण है।


द्रोण पर्वत सा हृदय हो यदि तुम्हारा
फिर
तुम्ही संजीवनी बन
चले आओ चले आओ चले आओ
अधूरी चेतना है।


तुम लगाकर छोड़ आईं, आज भी उस
पावनी को अश्रुओं से सींचता हूँ।
कह दिया है दल इसी का होंठ पर हो
जिस समय भी लोचनों को मीचता हूँ।


लौटना तुमको नही है इसलिए ही
देह घाटी में सदा अब
नहीँ जाओ नहीं जाओ नहीं जाओ
यही स्वर गूँजना है।




और कब तक मैं तुम्हे गाता रहूंगा
अब स्वयं ही तुम सम्भालो व्यंजनाएं।
तुम नया उपमान गढ़ दो प्रेम का अब
तोड़कर अलकापुरी की वर्जनायें।


मेघदूतों की प्रथा भी अब नही है
इसलिए तुम मान जाओ
नहीं जाओ चले आओ मुझे गाओ
यही अभ्यर्थना है। 
<|endoftext|>
<|startoftext|>
बौने पेड़ों के सब पत्ते चबा गयी बकरी।


माली भी ऊँचे पेड़ों को सींच रहा है
अपनी कमजोरी पर कुढ़ता बौना पौधा।
हरियाली बिन उसको सामाजिक छवि के हित
गन्दे नालों से भी करना पड़ता सौदा।


तना खीजकर रहा सुनाता सबको खरी खरी।
बौने पेड़ों के सब पत्ते चबा गयी बकरी।


न्याय बंधा है दौलतमंदों के खूंटो पर
खूंटे देकर पछताती हैं बेबस शाख़ें।
नंगे पाँव नही आएगा कोई मिलने
राह ताक कर थकी हुई हैं बूढी आँखें।


जूठे बेर फेंककर जंगल में बैठी शबरी।
बौने पेड़ों के सब पत्ते चबा गयी बकरी।


अपना उल्लू सीधा करके निकले सारे
आश्वासन की छाँव तले अंकुर फूटेगा।
नयी कोपलें उग आएँगी फिर पेड़ों पर
लोगोँ का विश्वास एक दिन फिर टूटेगा।


चौपट शासन पर खुश होती है अंधी नगरी।
बौने पेड़ों के सब पत्ते चबा गयी बकरी। 
<|endoftext|>
<|startoftext|>
बादलों ने ढँक लिया आकाश है बहुप्रतीक्षित झूठ पर सब मुग्ध हैं।


मालकिन ने कल जरा सी बात पर
पीट डाला एक नौकर को कहीं।
योजना फ़ौरन बनी उस रात में
चोर बन कर घुस गया नौकर वही।


आज उसके गाँव में उल्लास है, रात की उस लूट पर सब मुग्ध हैं।


उल्लुओं के न्याय में दिन था नही
रात वाली बात को धोखा कहा।
चोर नौकर, मालकिन या न्याय था
अब बताओ कौन दोषी था वहाँ।


मामला अब ज्योतिषी के पास है, ग्रहों में इस फूट पर सब मुग्ध हैं।


क्या ग्रहों की चाल होगी क्या पता
एक तांत्रिक खोज नौकर ने लिया।
बाँध कर ताबीज है संतुष्ट वो
मुस्कुरातीं हैं इधर अब रूढ़ियाँ।


हर जगह प्रतिशोध का इतिहास है,भावना के ठूँठ पर सब मुग्ध हैं। 
<|endoftext|>
<|startoftext|>
एक अरसे से कोई गीत दफन है मन में
सूनी गलियां दिखें तो पुनर्जन्म मांगे है।


लाख बहाने हैं मेरे पास उसे कहने को।
कई यादें हैं उसके पास मौन रहने को।
बहरी दुनिया में गूंजने के भला क्या माने!
जिनकी मुट्ठी में नमक है वो जलन क्या जानें।


बन्द आँखों में एक चाँद लिए सोऊँ तो
रात फिर रात भर दिनों का भरम जागे है।


मुझसे पहले भी कितने गीतऋषि रोये हैं।
सबने आधी उमर के मायने भिगोये हैं।
लौट आये उन्ही के गीत उनके कानों में।
ओढ़ा सन्यास है थक हार के वीरानों में।


भूल जाओ कभी वापस न आ सकूंगा मैं
अब तो हर छाँह मुझे बोधिवृक्ष लागे है। 
<|endoftext|>
<|startoftext|>
ओ बगीचे!
पूछ कर लिख भेजना मुझको कभी तुम
कंटको वाले सुमन की मन-व्यथा क्या है?


बिम्ब आभासी
दिखाना चाहता हर एक दर्पण।
एक स्वर
मतभिन्नता का एक करता है समर्पण।


युद्ध का
आरम्भ हो या आरती का हो समापन
शंख की ध्वनि में निमन्त्रण की प्रथा क्या है?




हर कहानी में
नियति का जाल कुछ ऐसा बुना है।
जो महामानव
हुआ उसने सदा दुःख ही चुना है।


एक टूटन
जोड़ती भी है असंभव सा लगे पर
रामेश्वरम के सेतु की पावन कथा क्या है? 
<|endoftext|>
<|startoftext|>
लौट आया हूँ तुम्हारे द्वार से प्रियतम, थक गया था मैं तुम्हे आवाज दे दे कर।


मोड़ पर वादा तुम्हारा आँख में आँसू लिए
लौट जाने की विनय करता हुआ व्याकुल मिला।
तब तुम्हारे मौन का रूमाल उसको सौंपकर
कह दिया अब फायदा क्या! क्या शिकायत! क्या गिला!


रह गया मेरा समर्पण ही कहीँ कुछ कम, इसलिए खामोश था शायद तुम्हारा घर।


एक बिन्नी टूटकर जो थी बनी वरदायिनी
आज मुझसे कह रही तुमने मुझे माँगा न था।
बाँध आयीं डोर कच्ची बरगदों ने यह कहा
मावसों पर जो बंधा वह प्यार का धागा न था।


कुल मिलाकर दांव पर हैं आज मेरे भ्रम, हार जाओगी बहुत कुछ जीतकर चौसर।


स्वप्न में भी मांग लो वह भी मिले तुमको सदा
प्रार्थना में मांग बैठा था कभी भगवान से।
आज मेरी प्रार्थना का फल तुम्हे मिल जाएगा
मुक्त कर दूंगा स्वयं को प्यार के अहसान से।


अब सतायेंगे मुझे बस याद के मौसम, और गीतों में तुम्हारे नाम के अक्षर। 
<|endoftext|>
<|startoftext|>
जब कोई पूछे तुमसे
कि कैसे हो
तो बता देना उस सिक्के के बारे में
जो पड़ा है तलहटी में
किसी पवित्र नदी की
किसी दुआ के भार में
करता हुआ अनदेखा
अपनी जंग लगती देह को
और
भुला दिए गए अपने प्रति नेह को


जब कोई पूछे तुमसे
कि कैसे हो
तो सुना देना उस कौवे की कहानी
जिसे कहा जाता है मनहूस
उड़ा दिया जाता है छतों से
माना जाता है प्रतीक
बुराई का
और
जो भुलाता चला आ रहा है अनंत से
अपने साथ होता छल,
गिरा दिए जाते हैं जिसके अंडे
उसी के घर से
एक ऐसे समजात द्वारा
जिसके गीत माने जाते हैं कोई मीठी नज़्म
मगर जिनमें दबे हैं कहीं
उस कौवे के
ताज़े-हरे ज़ख्म


अगर कोई पूछे तुमसे
कि कैसे हो
तो दिखा देना उस आदमी को
किसी लोकल ट्रेन, किसी चौराहे, या किसी बाज़ार में
बेचते हुए दुआएँ
और
छुपाते हुए अपना असल
नपुंसकता की खोल में
जिसे लील गई लाचारी,
भूख, या माँ-बाप की बीमारी
और जो पी गया घूंट में मिलाकर
अपने पौरुष को
किसी कड़वे घोल में


जब कोई पूछे तुमसे
कि कैसे हो
तो मुस्कुरा देना
क्योंकि पूछने वाले इंसान नहीं
खोलियाँ हैं
एक बड़े शहर की झुग्गी बस्तियों में
अप्रवासी घास सी उगी
खरपतवार हैं
जिन्हें अपने हालातों पर
अपनी बेबसी पर
अपनी गरीबी
और लाचारी पर
हँसना और रोना एक सा लगता है,
और जिन्हें अपने सवाल "कैसे हो" पर
मिला आपका जवाब
उस हँसने और रोने के बीच का लगता है। 
<|endoftext|>
<|startoftext|>
क्या देखा है तुमने कभी?
एक जोड़ा
उड़ता हुआ हवा में
भिगोते हुए पंख
करते हुए अठखेलियाँ
बहता हुआ लहर के साथ,
जो उठती है बिन मौसम,
युहीं कभी,
क्योंकि करता है मन उसका मचलने का
और बहा ले जाने का
संग अपने उन जोड़ों को
जो निकले हैं
बहने और मचलने


क्या देखा है तुमने कभी?
एक रूठा हुआ प्रेमी
बैठा है किसी डाल पर
इंतज़ार में प्रेमिका के
जो ला रही हो
उसका पसंदीदा दाना, चोंच में दबाए
लड़ते हुए उस तूफान से
जो निकला है मिटाने को घरौंदे
बिन अनुमान
युहीं कभी
क्योंकि करता है मन उसका तड़पने का
और उखाड़ देने का
उन सारे पेड़ों को
जिनकी टहनियों पर बैठे हैं
रूठे हुए प्रेमी


क्या देखा है तुमने कभी?
एक भटका हुआ बादल
जो बिछड़ गया है, अपनी माँ से
किसी मोड़ पर आसमान में,
जो चला था समंदर से
लेकर उसका गुस्सा
फट पड़ने कहीं,
बिन सावन
युहीं कभी
क्योंकि करता है मन उसका बरसने का
और डुबो देने का
धरती का हर एक कोना
जो छीन रहा है,
समंदर से उसकी जगह


नहीं देखे तो आओ
दिखाती हूँ तुम्हें
उस जोड़े को, उस प्रेमी को, और उस बादल को भी
तुम बन जाना वो प्रेमी, रूठा हुआ
बैठ जाना उस डाल पर
मैं लाऊंगी दाना तुम्हारे लिए
लड़ते हुए तूफान से
फिर डूब जाएंगे हम-तुम
उस बादल की बरसात में
धरती के किसी कोने पर
सिमटकर, लिपटकर एक दूजे में
घेरे बिना समंदर की कोई जगह
और बचा लेंगे ख़ुद को
देखने से
इस धरती की सबसे काली सुबह। 
<|endoftext|>
<|startoftext|>
नदियाँ, जो सूख गईं सदा के लिए
वे इसलिए नहीं
कि गर्मी लील गई उन्हें
बल्कि इसलिए
कि हो गया उनका मोह भंग
बहाव से
कि क्या करेंगी बहकर
उस गंदगी के साथ जो रास्ते में बैठी है
धाक जमाए
पैर फैलाए
जो लील जाती है उनकी निर्मलता
उनका पाक शुद्ध चरित्र
और उनकी कोमलता भी
जो बना देती है उनको दूषित
कसैला और कड़वा
वो नहीं जीना चाहती जीवन
मैली होकर
बस इसलिए
डूब गई हैं विरक्ति में
और सूख गई हैं उस मोह में
जो है उन्हें, अपने सच्चे अस्तित्व से,
क्या कोई फ़र्क है?
इन नदियों और उन स्त्रियों में
जो अपने अस्तित्व के मोह में
चुन लेती हैं विरक्ति
या आत्म-मुक्ति॥ 
<|endoftext|>
<|startoftext|>
एक मैदान है
कुछ गज का
इतना कि कदम भर नाप सकें उसे
एक कमरा है
कुछ फिट का
इतना कि नज़रें भांप सकें उसे
नज़रें जिनमें होते थे प्रतिबिंबित कभी
भीड़ में चमकते सर
दौड़ते-भागते पैर
चीखता-चिल्लाता शोर
सपनों से भरी आँखें
उम्मीदों को ढोते कंधे
प्रेम में जकड़ी हथेलियाँ
ख्वाहिशों में उलझे आलिंगन
दूरियाँ मिटाते चुंबन
रंगों से भरपूर सुबहें
उजालों से तरबतर शामें
और कुछ हसरतों को हक़ीक़त में बदलते दिन
मगर
अब इन आँखों में झलकती हैं
दो जोड़ी बेरंग दीवारें
सपनों को कैद किए अलमारियाँ
उम्मीदों को डुबोती बाल्टियाँ
आवाज़ को छुपाते परदे
चीखों को दबाते बर्तन
आँसुओं को झुठलाती छोंकन,
बेतरतीब भागती "इच्छाएँ"
उसी मैदान में
जिसे नापा जा सकता है
कदम भर
जिसमें जीती हैं
महीनों सड़-सड़ कर
उँगली में बांध किसी रबड़ से
जिन्हें फेंका जाता है दूर
आज़ाद हो कहकर
मगर लौट आना ही जिसकी नियति है
उसी उँगली पर
वापस
उसी मैदान और उसी कमरे में
जिन्हें नापा जा सकता है
जो कैद हैं सीमाओं में
और जिन्हें बनाया गया है
ऐसे आज़ाद परिदों के लिए
जो खरीदे जाते रहे हैं
सदियों से
उनके लिए जो बिताने आते हैं रातें
इन कमरों और मैदानों में,
और जिनकी
नस्लों को पैदा करने और पोसने के लिए
काट दिए जाते हैं
इन परिदों के पर। 
<|endoftext|>
<|startoftext|>
स्त्रियाँ,
जो पढ़ना चाहती हैं राजनीति
और अर्थशास्त्र भी
मगर सिमट जाती हैं
सुशील मसालों से पेट,
सुंदर आलेपों से तन,
और सभ्य आचरण से घरों को भरने की किताबों में,
स्त्रियाँ,
जो बनना चाहती हैं सोलो-ट्रैवलर
या महज़ टूरिस्ट भी
मगर सिमट जाती हैं
सासरे से मायके तक की रेल में
और छुट्टियों में, जो मिलती हैं
बतौर रिश्तेदारों या फैमिली वेकेशन्स के नाम पर,
स्त्रियाँ,
जो बोलना चाहती हैं
हर मज़हबी-ग़ैर मज़हबी लड़ाई,
और दंगे-फसादों पर भी
उठाना चाहती हैं सवाल संस्कारों और धर्म ग्रंथों पर,
मगर सिमट जाती हैं
छठ, करवाचौथ और वट वृक्षों से लिपटी लाल डोरियों में,
स्त्रियाँ,
जो लेना चाहती हैं अवकाश
सिर्फ सोचने, समझने और लिखने के लिए
जीना चाहती हैं उस एकांत को
जिसे महज़ पढ़ती हैं काल्पनिक किताबों में,
मगर सिमट जाती हैं,
माहवारी की छुआ-छूत
पूजाघर और रसोई की देहरी
कमरे में पति से अलग बिस्तर
और बर्तनों पर लपेटी जा रही राख तक,
स्त्रियाँ,
जो मिटाना चाहती हैं
अपने माथे पर लिखी मूर्खता,
किताबों में उनके नाम दर्ज चुटकुलों,
और इस चलन को भी जो कहता है,
"यह तुम्हारे मतलब की बात नहीं"
मगर सिमट जाती हैं
मिटाने में
कपड़ों पर लगे दाग,
चेहरों पर लगे दाग,
और चुनरी में लगे दागों को,
स्त्रियाँ,
जो होना चाहती हैं खड़ी
चौपालों, पान ठेलों और चाय की गुमटियों पर
करना चाहती हैं बहसें
और निकालना चाहती हैं निष्कर्ष
मगर सिमट जाती हैं
निकालने में
लाली-लिपस्टिक-कपड़ों और ज़ेवरों के दोष,
कौन हैं ये स्त्रियाँ?
क्या ये सदियों से ऐसी ही थीं?
या बना दी गईं?
अगर बना दी गईं तो बदलेंगी कैसे?
बदलेंगी... मगर सिर्फ तब
जब वे ख़ुद चाहेंगी बदलना
सिमटना छोड़कर। 
<|endoftext|>
<|startoftext|>
मैं लिखती रहती हूँ
घर की दीवारों पर
कहानी तेरी-मेरी
जैसे किसी बड़े से मंदिर की दीवारों पर
गोदे जाते हैं
श्लोक
शास्त्र
और प्रार्थनाएँ
और तुम करते रहते हो अनदेखी
उन दीवारों पर लिखी
कहानी तेरी-मेरी
जैसे कई हज़ार श्रद्धालुओं से होते रहते हैं अनदेखे
वे सभी श्लोक
शास्त्र
और प्रार्थनाएँ,
उन्हीं श्रद्धालुओं से
जो करते हैं दावा भक्त होने का
सीना ठोककर
दान देकर
रतजगे कर
चौकियाँ बैठाकर
तीरथ जाकर
लेकिन फिर भी उन्हें लगते हैं आकर्षण भर
कोई सुंदर चित्रकारी हो जैसे
कोई रंगों की पहेली हो जैसे
या बस चीख़ते-पुकारते शब्द
जबकि हैं वो, उन्हीं के लिए लिखे गए
श्लोक
शास्त्र
और प्रार्थनाएँ
क्या तुम्हें भी दृष्टि-भ्रम है
या दिखाई ही नहीं देती
घर की दीवारों पर
चाकू से गोदी गई
कहानी तेरी-मेरी। 
<|endoftext|>
<|startoftext|>
बच्चा
पहचान लेता है अंधेरे में भी
दूध से भरी छातियाँ
और हम
बड़े होते हुए भी
नहीं पहचान पाते
अपनी भूख
कि ये पेट की है
या स्वार्थ की,
मन की है
या शरीर की,
इच्छाओं की है,
या बदले की,
और तड़पते रहते हैं
ताउम्र
उसी भूख की तड़प से
उसे
अलग-अलग नामो से पुकारते हुए
ओढ़े रहते हैं चादर
समझदारी की
और भीतर दुपकाए रखते हैं
अपनी मूर्खता
जो रोकती रहती है हमें
पहचानने से हमारी भूख 
<|endoftext|>
<|startoftext|>
झूठ जो जिया है मैंने
सालों साल
पैदा होते ही
कि मैं प्यारी बेटी हूँ
नहीं हूँ मगर
क्योंकि प्यारे तो बेटे होते हैं
कि चाँद आएगा किसी रात
मुट्ठी में मेरी
नहीं आएगा मगर
क्योंकि मुट्ठी में आते हैं
सिर्फ बेंत के निशान
जो मारे हैं किस्मत ने
जिसके निशान रहेंगे
चिता पर जल ना जाए वो मुट्ठी जब तक
कि गहना है इज़्ज़त मेरी
जिसे लूटा
बार-बार
उसने, तुमने, और किसी ने
लुटने पर जिसके फूटे फब्बारे
दिल के भीतर
चीखों के,
दर्द के,
बरसा जो कई बार आँखों से
आग बनकर,
तपिश में जिसकी जलती रही मैं
और पकता रहा वो गहना
होता रहा सुंदर, सुघड़, मजबूत
कि सब ठीक हो जाएगा
जब देहरी बदलेगी
बदलेगा
जब हवा पानी
सूरज सजेगा माथे पर
बिछेंगे तारे पैरों में
भरेगा आँचल जब
तब भूल जाना उन चीखों को
जो निकलीं थी खोदकर तुम्हें
खून से लथपथ
खुशी के साथ
हर बार ऐसी ही निकलती है
खुशी तुम्हारी
सच बनकर
झूठ, वो महज़ भ्रम है
उसे ओढादो आँचल
चिपकालो छाती से
और ठूँस दो कुछ बूँदें
सच की
उसके मुँह में जो
हर बार मचल उठता है
माहवारी के किसी दर्द की तरह
कोख में तुम्हारी
बार-बार
हर बार। 
<|endoftext|>
<|startoftext|>
अब काव्य मर गया है जैसे
भीतर मेरे कहीं
क्या प्रेम नहीं बचा
या अहसासों की राख़ बन गई है
कितना कुछ था जीने को
जो तिल-तिल कर जलता रहा
हर दिन थोड़ा मर जाता
हर रात सिसकता रहा
कभी उम्मीद टूटी
कभी आस
कभी विश्वास टूटा
तो कभी पा जाने की प्यास
कभी दूर तक चली गई
कभी लौटी मैं घर को
पर कुछ कह न सकी
बिस्तर तकिया सब ख़ाली थे
कहीं हमारे तिनके भी बिखरे न थे
उन रातों को ढँक दिया था अमावस ने
जिनमें हम तुम जगते थे
जी भर उड़ेला था सब कुछ जहाँ
वहाँ अब सन्नाटे थे
इन सन्नाटों में कोई गुंजन फिर हो भला कैसे
अब भीतर कहीं मेरे
काव्य मर गया है जैसे 
<|endoftext|>
<|startoftext|>
बारिश की आस में जीती है वो
रोज़, थोड़ा-थोड़ा
मरती भी है
साँसें अटकाए रहती है हलक में कहीं
धड़कनें लटका लेती है
पत्तों के कोनों पर
जो चाहती हैं टपकना
और मिट्टी में मिल जाना,
जो जलती हैं दिनभर
और पसीजती हैं
फिर भी उसकी आस थामे
डटी रहती हैं
पत्तों के उन कोनों पर जिनमें फिसलन है
जिनमें उदासी की काई है,
नाउम्मीदी का दलदल बिछा है नीचे कहीं,
मगर फिर भी डूबती नहीं
न सूखती, न मरती
बस एक उम्मीद में चिपकाए रखती है
अपने अस्थि-पंजर उस ठूँठ से
जो सूख चुका है सालों पहले
मर चुका है जिसमें प्रेम और जीवन भी
उसमें जीवन की उम्मीद लिए
साधे रहती है उसे
उसके पौरुष को,
उसके निर्मोही "मैं" को,
और
बखूबी निभाती है अपने जीवन चरित्र
"प्रेम-बारिश" की आस में
"विष-बेल नारी" बनकर। 
<|endoftext|>
<|startoftext|>
वह भूल गई है दुःख जीना
संवेदनाएँ भी
कि अब, बस एक पहिए में बिदी
कोई पन्नी सी हो गई है ज़िन्दगी
जो चक्के के साथ
बिना किसी ध्येय के
सभी दिशाओं में फड़फड़ाती रहती है।


वह समेटती है ख़ुद को हर सुबह बिस्तर से
मिटाती है सलवटें थकान की
बुझाती है सुकून की लौ
और जमा देती है
अपने अधूरे सपनों को
बकस के ऊपर दोहड़ के साथ
कि लौटकर शाम को ओढ़ लेगी फिर वही चादर सपनों की
जिसे ओढ़कर वह जी पाती है
एक और दिन
मर पाती है एक और रात


वह निकलती है लादकर पीठ पर
बालिश्त भर का गोश्त
जिसे मालिक उसके कहते हैं बच्चा
और दुलार लेते हैं दूर से
मगर वह नहीं दुलारती
क्योंकि नहीं होती फुरसत उसे
पसारने की आँचल और
बिसारने की वह फेहरिस्त
जो तैयार मिलती है उसे हर सुबह,
जिसे करना होता है ख़तम हर शाम


वह भूल गई है रोना, मचलना, ज़िद करना
कि अब,
बस एक कोयले से काली हो गई है ज़िन्दगी
जो जानती है, जलना
या
रच देना काला अंधियारा संसार छुअन भर से। 
<|endoftext|>
<|startoftext|>
बुरा होता है बड़ा होना
कि फिर
छोटी सी चोट भी
माँ की प्यारी से ठीक नहीं होती
बड़े होते ही बाँधने लगते हैं गठरियाँ
द्वेष और पीड़ा की
ढोते हैं उन्हें, लाद चलते हैं पीनस पर
और तानकर सीना गुज़रते हैं
ज़ख्म देने वाले के सामने से
जैसे गुज़र रही हो सवारी किसी लाट की


कि फिर
हम बहलते नहीं किसी खिलौने से
और भूलते नहीं रोना मिनिट में
बल्कि
गाते हैं गीत रुदन के, दिन-महीनों-सालों तक
अंजुल भर व्यथा के लिए,
जिसने मारा है हथौड़ा, हमारे अभिमान से भरे मजूस पर


कि फिर
हम नहीं हो पाते अद्वैत
और पड़ जाते हैं फेर में द्वैत के,
तौलने लगते हैं अपने-पराए
नफ़े-नुकसान की तराजू से
और बांट देते हैं प्रेम टुकड़ों में
वैसे ही
जैसे बाँट दिए जाते हैं पत्ते किसी सट्टे को जीतने


कि फिर
हम रुक जाते हैं
बंद कर देते हैं सीखना, जानना, समझना
और शुरू कर चुके होते हैं
सिर्फ बघारना, मैं और मेरा


कि फिर
हम खो देते हैं
सारी संभावनाएँ एक बेहतर दुनिया बनाने की
क्योंकि हम बन चुके होते हैं
उसी दुनिया का हिस्सा
जिसके बेहतर होने की उम्मीद में मर चुके हैं
उसे बेहतर बनाने के सपने देखने वाले


इसलिए बुरा होता है बड़ा होना
अच्छा और सुंदर होता है तो सिर्फ
बच्चा बने रहना,
एक सुंदर मासूम बच्चा। 
<|endoftext|>
<|startoftext|>
तुम नहीं जानते प्रेम को बांधना
किसी निहित दिन या हफ़्ते की बेड़ी में


ना ही उबलता है प्रेम तुम्हारा
किसी वार्षिक उत्सव के नाम पर


तुम्हें याद नहीं रहता
दुनिया में हम-तुम आए कब थे
या मेरी माँग में सितारे तुमने
सजाए कब थे


तुम अक्सर ही भूल जाते हो
किसी नए लिवास में मेरी तारीफें गढ़ना
या बनी-संवरी मेरी काया के नाम
चासनी में लिपटे क़सीदे पढ़ना


तुमने ख़रीदा नहीं मेरे नाम का
कोई तोहफ़ा ही कभी,
ना ही चमकी मेरी आँखों में
कभी अचरजभरी ख़ुशी


पर तुम जानते हो
शरीर से इतर मेरी आत्मा को तुष्ट करना
विपरीत घड़ियों में उपजी
मेरी असंतुष्टि को संतुष्ट करना


तुम करते हो प्रेम एक लय में
एक जैसा, एक बराबर
हर मिनिट, हर घंटे,
हर दिन, हर हफ़्ते


तुम मना लेते हो मेरे होने की ख़ुशी
बिना किसी तयशुदा दिन के
नहीं जीते तुम हमारे एक होने के हर्ष
तारीख़ें गिन-गिन के


तुम मुझे एहसास कराते हो
कि मैं सुंदर हूँ हर रूप में
मैंने पाया है तुम्हारा चरम प्रेम
जब जी रही थी जीवन के
क्षण सबसे कुरूप मैं,


तुम देते हो तोहफ़े में अक्सर ही
मेरे लिंग के नाम पर बनी
बेड़ियों को आहूतियाँ
भर देते हो मेरे रोम-रोम को अचरज से
देकर नित-नई विभूतियां


जब भी रुकी हूँ हताशा से
तुमने उत्साह से आगे बढ़ाया है
जब भी जकड़ा है रोष ने
तुमने प्रेम से शांत कराया है


तुम समेट लेते हो
मुझे बिखरने से पहले
तुम कहते हो मन से
कि मन का हर काम कर ले


तुम फँसने नहीं देते मेरे ख़याल
छल और प्रपंच में
तुम खड़े हो सीना तान आगे यूँ
कि नहीं लुट पाती लुटेरों से रंच मैं


तुममें भौतिकवाद का दंश नहीं
और सुनो
तुमसा निराला दुनिया में
दूसरा कोई अंश नहीं !! 
<|endoftext|>
<|startoftext|>
जीवन का सुख
जो चाहा था यथार्थ में
भटक रहा है कल्पनाओं के बीच कहीं,


मन की चाह
जिसमें भरी थी सपनों की हवा
गुब्बारे सी फूट, लावारिश पड़ी है कहीं


दिल के अरमान
जो डोलते थे बॉल से
इस पाले से उस पाले में,
अटक गए हैं किसी नोंक पर कहीं,


और दिमागी सुकून
जिसका वास है शांति में
विचर रहा है, कोलाहल के बीच कहीं। 
<|endoftext|>
<|startoftext|>
सुनो पुरुष,
ए मेरे दौर के लेखक


क्या लिखा है तुमने कभी
गोदी का एक पैर हिलाते हुए?
एक हाथ बच्चे के सर के नीचे फंसा उसे छाती से दूध पिलाते,
दूसरे हाथ से चलाते हुए?


क्या लिखा है तुमने कभी
कोई आधा ख़याल
जिसे पूरा करने से पहले ही रोया हो तुम्हारा बच्चा
और रुकी हो तुम्हारी क़लम
जिसे मिनिट और फिर घंटों तक रखा हो तुमने अधपका
क्योंकि तुम देख नहीं सकते बच्चे को रोता हुआ
न ही ख़याल को खोता हुआ,
क्या किया है तुमने कोई अधूरा ख़याल पूरा बच्चे के रुदन के साथ?


क्या लिखा है तुमने कभी
बच्चे को नहलाते, तेल लगाते
खाना खिलाते, खेल दिखाते
रसोई में खड़े होकर
एक हाथ से मसाले मिलाते
दूसरे हाथ से करछी हिलाते
मेहमानों को पानी पिलाते,
झाड़ू लगाते, चाय बनाते
और पूजा घर में सुबह-सबेरे दिया जलाते?


क्या लिखा है तुमने कभी
इस डर के साथ कि बहु क्या लिख रही है?
लैपटॉप-मोबाइल पर चलती उसकी उंगलियां दुनिया से क्या कह रही हैं?
कहीं वह घर और परंपरा की बुराई तो नहीं लिखती
थोड़ा लगाम कसकर रखो, दुनिया की शह से लड़कियाँ बहुत हैं अकड़ती


क्या लिखा है तुमने कभी संस्कारों का घूंघट ओढ़े,
मर्यादाओं को बिना तोड़े
रात के अंधेरे में छुपते-छुपाते हुए?


नहीं, तुमने नहीं लिखा होगा
तुम लिखते हो ऑफिस की डेस्क पर
घर में अपनी मेज पर
अपने समय में
जो सिर्फ तुम्हारा है
न तुम्हारी पत्नी का, न तुम्हारे बच्चे का
तुम लिखते हो तुम्हारे समय में क़लम चलाते हुए।
और हमें लिखना पड़ता है 'सबके' समय से थोड़ा-थोड़ा समय चुराते हुए।




हम चुन सकते हैं ना लिखना भी
जैसे बहुतों ने चुना होगा
हम चुन सकते हैं सिर्फ माँ, पत्नी, बहु और बेटी बने रहना भी,
हम चुन सकते हैं ऑफिस और घर में वर्कर बने रहना भी
हम चुन सकते बच्चों को बड़ा कर हॉस्टल भेजने तक का इंतज़ार अपने लिखने के लिए
हम चुन सकते हैं 'अपने' लिए अपने समय का खाली हो जाना भी
मगर हम नहीं चुनेंगे
क्योंकि अब हमने टुकड़ों-टुकड़ों में ही सही
लिखना सीख लिया है
अधूरे ख़यालों को मिनिट, दिन, महीनों तक भी मरने न देना सीख लिया है
तुम्हारे जीवन को चलाते हुए अपने जीवन को जीना सीख लिया है। 
<|endoftext|>
<|startoftext|>
झोंपड़ी के बाहर
मटमैले पानी में खेलती
बालिस्त भर की, नन्ही मछली सी ज़िन्दगी
चर्र-चूं की आवाज़ के साथ हिलते
टूटे कब्जों पर अटके, लकड़ी के फाटक से
भीतर माँ को देखती
जो बुन रही है
उंगलियों की सलाइयों
और उतरन की ऊन से
छत,
जो रोज़ थोड़ा फटकर
जोड़ लेती एक और पैबंद
जिसके नीचे माँ रातभर जागती है बंद आँखों से
जिसके उड़ जाने,
बह जाने,
और ढह जाने की बात माँ मुस्कुराकर सुना लेती है
वैसे ही
जैसे वो मुस्कुरा लेती है
मटमैले पानी में नहाकर,
उसमें अपनी भी मिट्टी मिलाकर,
छईं-छपाक के खेल खेलकर,
मुँह में भर, उँगली से दांत माँझकर,
उसे
देहरी से बाहर गड्ढे का पानी
कुआं जितना ही साफ दीखता है,
माँ दिखाती है
घड़ों में भरा मटमैला पानी
बताती है
बारिश में मटमैला होना पानी की सीरत है
वो कहती है,
हाँ,
देखी है उसने भी बारिश की मटमैली नदी,
फिर उसी गड्ढे के पानी से
कुछ बूंदें
छत बुनती माँ की तरफ उछालकर पूछती है
क्या हमारे घर में हमेशा बारिश का पानी आता है? 
<|endoftext|>
<|startoftext|>
दुबली, पतली, छोटी सी
काली, लंबी, मोटी सी
वो हर रूप और हर रंग की
स्त्री ही तो है
नहीं, वह स्त्री नहीं
बस एक गरीब है


पेट बढ़ाए, कमर झुकाए
सांस फुलाए, आस लगाए
वो हर भाव, और हर ढंग की
स्त्री ही तो है
नहीं, वह स्त्री नहीं
बस एक गरीब है


पत्थर तोड़े, बासन रगड़े
कपड़े धोती, मैला ढोती
वो हर काम और हर मकाम पर
स्त्री ही तो है
नहीं, वह स्त्री नहीं
बस एक गरीब है


वो बिकती है बाजारों में
लुट जाए घर-बारों में
वो छलनी कपड़े से लाज बचाती
स्त्री ही तो है
नहीं, वह स्त्री नहीं
बस एक गरीब है


भीख माँगती, देहरी लाँघती
जूठा खाती, ढोर हाँकती
वो हर दर्द का थूक गटकती
स्त्री ही तो है
नहीं, वह स्त्री नहीं
बस एक गरीब है।


वो अधनंगी रहने को मजबूर थी
क्योंकि अमीरों के लिए वो मजदूर थी
वो एक रात की रखैल बनी
क्योंकि नौकर मालिक से नहीं कर सकता कहा-सुनी
उसे बेचा जाना निर्धनता
और खरीदा जाना अमीरी है,
जब हम ऊँचे कद कह देते हैं
ये लाचारी है, गरीबी है। 
<|endoftext|>
<|startoftext|>
मैं तस्वीर हूँ
एक सुंदर सी तस्वीर
घर की दीवार पर, सजाने के लिए
घर की शोभा बढ़ाने के लिए
सुंदर फ्रेम में लगी
एक तस्वीर
जो बोल नहीं सकती
अपने अस्तित्व पर जमी धूल
पोंछ नहीं सकती
आश्रित है हटाने अपने ऊपर लगे जाले
और
अपना पता भी
जकड़ गए हैं मेरे जबड़े
सालों से एक ही स्थिति में मुस्कुराते हुए
अब मैं जीना चाहती हूँ
रोने, चीख़ने, डांटने, चिल्लाने के भाव
मगर क्या कोई
मेरे उन भावों को भी कैद करेगा?
उन्हें सुंदर कहेगा?
क्या तब भी मुझे सजाया जाएगा
दीवारों और बटुए में
नहीं, मुझे नहीं दिखती
दुनिया की किसी दीवार पर लगी कोई रोती हुई तस्वीर
क्योंकि तसवीरें रोया नहीं करती
अपने दुःख, वे बस दिखा सकती हैं
अपने सुख। 
<|endoftext|>
<|startoftext|>
हर रोज़ गुज़रती हूँ उस सड़क से
संग बांधे अपने
प्रेम, दया, करुणा और ममत्व की गठरी
उस सड़क से
जहाँ किनारे खुदे हैं ढेर सारे गड्ढे
दबे जिनमें कुछ बीज
घृणा, नफ़रत और टीस के
बीते वक़्त में लगी चोट के
किसी उलझन के
क्रोध के
बीज जो फूट पड़ते हैं
मेरे कदमों के साथ
कदम-दर-कदम
और रोक लेते हैं मेरी राह को
मेरे सफ़र को
जो पाना चाहता है मंज़िल
करना चाहता है प्रेम
लुटाना चाहता है सर्वश्व
लेकिन सफ़र के अंत तक
दब चुके होते हैं उन गड्ढों में
करुणा, प्रेम, ममत्व और दया
और साथ पहुँचते हैं
वे जो कपड़ो में लिपट जाते हैं
किसी थेथर कांटे की तरह
बिन बताए,
बस करने को जिरह
और
देने को विरह। 
<|endoftext|>
<|startoftext|>
तुम्हारा मुझसे प्रेम करना है
ज़मीन का अपने जंगलों से प्रेम करना
और गिलहरी का अपने पेड़ से।


जिस बारिश से सब सराबोर कर देने की
उम्मीद होती है
वो धरती को कुछ दे पाती है
सबसे बेहतर तो,
एक निराशा का गीत।
मेरे हाथ धरती की देह और धरती की गंध
को एक साथ साटने की कोशिश करते रहते हैं
पहली बारिश से लेकर धरती के फिर सूख जाने तक
मैं कोशिश करता रहता हूँ और
हारता रहता हूँ।
इन विफलताओं के बीच ये कोरी कल्पना
बदस्तूर पीछा करती है कि
शायद ऐसी रातों को जो धुन मुझे सुनाई देती है
भूले भटके उसे तुम तक भी पहुँचा देते हैं बादल।


तुमने सुने हैं आसमान के गीत?
ऐसी ही रातों को
उत्तरी ध्रुव के नाविकों जैसे
घर लौट आते हैं सपने।
तुम बारिश जितनी तरल हो या कि
समंदर जितनी।
तुम रूस के पहाड़ों जितनी ऊँची हो या कि
मेरे किताबों की अलमारी जितनी।


मैंने तुमसे कभी प्रेम नहीं किया।
शायद,
तुम्हारे भीतर जो मैं रहता हूँ,
बस उस से प्रेम करता हूँ।


जिस तरह ध्वनि की तरंगें डूबती उतरती हैं,
तुम्हारी नेह में उठता डूबता हूँ मैं।
तुम्हारी गंध लग जाती है मेरी बायीं कलाई पर
जिसे सबकी नज़रें बचा कर सूंघ लेता हूँ कभी कभी।
कई दिनों तक मैं तुम रहता हूँ।


कई बार तुम मुझसे प्रेम नहीं करती।
ये निराश करता है और उलझा देता है।
कई बार और कई चीज़ों से बस इसीलिए नफरत हो जाती है
कि वह तुम्हें मुझसे ज़्यादा पसंद आ जाती हैं।


तुम जितना खुद के लिए हो
मैं चाहता हूँ
तुम उस से ज़्यादा मेरे लिए रहो
बस ज़िद है मेरी।


खुश होता हूँ
जब ये समझ जाता हूँ कि
मैंने कभी कोई कविता नहीं लिखी कविता के लिए.
मेरे हर गीत को तुमसे जुड़े बिना
तसल्ली नहीं होती।


मैं और तुम समय दिखाने वाली बड़ी घड़ी
की सूइयाँ हैं।
कभी बिलकुल पास एक दूसरे से सटे सटे
बीतते हुए.
कभी इतने दूर कि पहचान नहीं पाते एक दूसरे को।


समय बताने वाली हर घड़ी में एक बिंदु होता है
जहाँ से दोनों सूईयाँ हमेशा एक दूसरे से
जुड़ी रहती हैं।
मेरे बेतरतीबी से कटे और चबाये गए नाखूनों
के बीच फंसी उँगलियों की त्वचा
के दुखने
जैसा है
तुम्हारे नहीं होने का एहसास। 
<|endoftext|>
<|startoftext|>
तुम इंतज़ार कर रही हो
जाने कब से।
गुज़ार देती हो पूरी-पूरी शाम।
जाने क्या-क्या है हमारे बीच।
पटरियाँ, नदियाँ, पहाड़,
सड़क, गाँव, लोग,
शहर और समय।
जाने क्या-क्या है हमारे बीच।
आसमान सूरज और सुई की तरह
चुभता हुआ वह अनजान फ़्लाइओवर
जिसके छोर अँधेरे में डूबे हुए हैं।
एक उम्र बीत गयी है
उन पीली रोशनियों में दिखते
सड़क के उत्थान से प्यार किये।
ना, अब मन नहीं करता।
चाहते हुए भी नहीं झाँक पाना अपने अन्दर
रूह पूरी रात करती रहे फोन
और इतनी गहरी नींद में होना कि
घंटों बाद भी पता ना चले।
चले जाते हुए अक्टूबर की आखिरी सुबह उठकर
पता चलता है खो देना किसे कहते हैं।
वो एक खामोश पल।
उस एक पल में जब अन्दर की खाली जगह इतनी बढ़ जाती है,
पूरा बाहर, एक बार में निगल जाता है अन्दर।
मैं क्षितिजों से दूर रहा हूँ हमेशा
दो बड़े पहाड़, युद्धरत, अपने-अपने दंभ में चूर।
मैंने अपने लिए खोजी घाटी की राह
और वहाँ पहाड़ी फूलों में मिली रूह की गंध।
जो एक बार घाटी का हो गया,
उसे कब और कहाँ आकर्षित कर पाए पहाड़?
तुम्हें किस पल में पाना है
और किस पल में खो देना है बेकार-सा सवाल है।
बिलकुल मेरे उन चुटकुलों जैसा
जिन्हें तुम सर झटक के रवाना कर देती हो
दूसरी दुनिया की ओर।
तुमको ये छोटे शब्द ना हमेशा जीवित रख पायेंगे
ना मेरी स्मृति में स्थिर।
जिन बड़ों ने अपनी पहली घाटियाँ खोयीं
आखिर बढे दूसरी ढलानों की ओर।
तुम इंतज़ार करती हो ये सोच कर कभी कभी
एक कमज़ोर दिल और सिगरेट खाए हुए फेफड़े
अकेले हो जाते हैं कभी कभी
और बहुत ढूँढने पर भी मिलती नहीं रूह।
कुछ अटका-अटका लगता रहता है शाम को
और रात कोशिश करती है
छिपकर आने की और वैसे ही चले जाने की।
दुनिया की सबसे बड़ी त्रासदी है इंतज़ार में बैठी लड़की,
लड़के के, युद्ध में गए लोगों के,
मौत के, मौसम के.
बाकी सब बातें फुजूल की बातें। 
<|endoftext|>
<|startoftext|>
पेड़ की टहनियों से सर टिकाये
गौरया इंतज़ार करती है बारिश का
नदी बादलों का
और मजदूर शीत में,
गिर रहे मकान के बगल में
एक रुखड़ी दीवार के साथ जुड़े चार ईंटों में
लगाकर कुछ सीलन लगी लकडियाँ
इंतज़ार करता है आंच का।
लम्बी लाईन में लोग
बिल भरने, टिकट बुक करने
रजिस्ट्री जमा करने खड़े रहते हैं
अलग अलग जगह।
भीड़ आन्दोलनों का इंतज़ार करती है
फिर चुनावों का, फिर सरकारों का
फिर बिलों का, फिर उनके कानून बनने
उनके लागू होने का।
आदमी गुज़ार देता है पूरी-पूरी उम्र
सचिवालयों, अदालतों, पंसारियों के
आगे हाथ फैलाए करते हुए
इंतज़ार।
हर रात आखिरी बस के इंतज़ार में खड़ा रहता है
राजधानी के एक छोटे बस स्टॉप पर
अकेला रामआसरे।
सदी के पिछले छोर से ही
अंगूरों के लत्तर के पास कोई रोमियो खड़ा है
अयोध्या के शाह करते हैं लम्बा इंतज़ार
बारिशों के गुजरने का,
अशोक कलिंग युद्ध के बीत जाने का इंतज़ार करता है
बुद्ध तक जाने से पहले।
इतिहास इंतज़ार करता है कि
रेत उसके खाने में आये जल्दी।
आप जहाँ भी खड़े हो जाएँ
आपको बस इंतज़ार करते लोग दिखाई देंगे।
सब के सब कहीं न कहीं
किसी के आगे, किसी के पीछे
डकारते, पसिनाते, उबकाई लेते
या मुस्कुराते हुए करते रहते हैं
जाने किसका इंतज़ार ।
कवि एक हाथ की उँगलियों से
दुसरे हाथ की रेखाएँ गिनता हुआ
देखता हुआ हथेली के पीछे की झुर्रियाँ
इंतज़ार करता है
कि सामने सफ़ेद कागज़ पर
अपनी कलम से उतार सके
अपने समय के सच का फोटो स्टेट।
वक़्त आने पर
कागज़ के निचले हिस्से पर
छोड़ता है बस अपने हस्ताक्षर
और पूरे पन्ने पर बस झूठ।
जब आपने जीवन भर सीखा होगा
बस इंतज़ार करना
बारी आने पर लाज़मी है
हडबडा जाना। 
<|endoftext|>
<|startoftext|>
आप कैसे शुरू करेंगे आखिरी कविता लिखना?
एक उम्र के बाद
सबसे अच्छा दोस्त होता है
नमक मिला गुनगुना पानी।
जब आप भूल चुके होते हैं प्रेम करने की गंभीरता,
बादलों से बरसने की ताकीद करना,
हर कविता में शब्दों से बस एक चेहरा बार-बार बनाना
और छुट्टी की शामों को बांसुरी बजाना।
पूरी की पूरी उम्र गुज़रती है
खोजते हुए, अलविदा कहने का सबसे सही मौका
और सबसे सही शब्द जो आकर भरे रहते हैं गले में।
बस आपकी खुरदरी उँगलियों से लिपटा रहता है
सब गुम गए दरख्तों का स्पंदन।
पुराने जूतों में लगी मिट्टी भर ही रिश्ता रह जाता है
कुएँ से और गर्मी की दोपहरों से।
उम्रदराज़ लोग
उठते हैं हर सुबह
उठाये हुए अपनी गर्दन पर
बीत गये दिनों का बोझ
और रोज़ सीखते भूलते हैं इंतज़ार करना
चाय के कप का, नयी दवाइयों का
और अपनी आवाज़ भी सही तरह से सुन पाने का।
एक उम्र के बाद
नींद से उठने का मन नहीं होता,
डर लगता है दूर हवा से आवाज़ कर रही खिड़की से,
बहुत दूर लगती है गुलमोहर की गंध
और आप प्रार्थना करते हैं बेहोशी के घंटों के लिए.
आप सर झुकाना चाहते हैं मसीहे के आगे
और पालना चाहते हैं भ्रम कि आप तो बस कठपुतली हैं।
वो बूढा थका आदमी
अपने कमरे में बैठा, कांपते हाथों से कवितायेँ लिखता हुआ
खुद को ये दिलासा देना चाहता है कि एक उम्र पहले,
उसी ने चुराई थी देवों से आग और उसी आग से उसने जला दी थी
एक पुरानी गिटार और कई फ़िज़ूल शब्द।
वो यकीन करना चाहता है कि
शताब्दियों पहले उसने ही उगाया था लड़की की देह से सूरज।
अपने पोपले मुंह से आत्मस्वीकृति के शब्द तक नहीं निकाल पाता।
बाहर आती है बस हवा और उसके सांस की बदबू
कि जिया वह वैसे ही जैसे सब जिए उम्मीद और निराशा में झूलते
एक बड़ी बस में लदा हुआ, बड़ों से सीखता छोटों को सिखाता
कि "पीछे के दरवाज़े से चढो और अगले से उतर जाना। नंबर याद रखना"
वो ताउम्र वह आदमी रहा जो एक पडोसी से लड़ता और दुसरे से दबता रहा।
उन बूढ़े थके आदमियों की भीड़ में से एक आदमी।
"मैं जो तुम्हारे दिल के करीब था, वहाँ से हटा दिया गया एक दिन,
सुन्दरता को भय में खोने और भय को जिज्ञासा में खो देने को।
मेरे सब जूनून हश्र हो गये और उनको रखने की क्या ज़रूरत थी
कि जो रहता है वह अपभ्रंशित हो जाता है।"
कैसे लिखा जाता है आखिरी कविता का अंत? 
<|endoftext|>
<|startoftext|>
वो हमेशा अक्षम रहे बोलने में।
बिना बोले सब किये जाने की आदत
और दूसरों को बोलने देने की आदत ठेठ हो गयी समय के साथ।
माँ खीजती रहती है अक्सर
और गाहे बगाहे हमलोग भी किसी ना किसी मुद्दे की धौंस जमा देते हैं।
कैसे कोई आदमी इच्छा नहीं करता किसी भी चीज़ की,
कैसे सीख जाता है बाँध लेना ज़रूरतों को मुट्ठियों तक।
उन्होंने जो किया बस इतनी ही दूर में करते रहे हैं।
सब लेते रहे हैं जो लेना रहा उनसे
और कहते रहे उनको कमतर क्योंकि
वो जोर से कभी बोले नहीं कुछ
और छीना नहीं कुछ किसी से।
मेरे हाथ देखने में उनके हाथों जैसे लगते हैं
और मेरी आँखें भी उनकी आँखों जैसी,
पेड़ों की छाँव में रहते-रहते बीजों के मन में भी पलती है इच्छा
पेड़ होने की। 
<|endoftext|>
<|startoftext|>
बरगद का पेड़ है, नीचे बैठा हूँ जिसके, अँधेरा है जिसकी टेक ली है
सामने पोस्टमार्टम विभाग की इमारत है जिधर नजर टिकी हुई है,
इसको कविता नहीं कहता, रुदन कहता हूँ, जो महसूस करता हूँ उसको प्रेम नहीं घृणा।
नाक सूंघ रही है खुली हुई लाश, मिली हुई उससे सड़ती हुई लाश की गंध,
गाती हुई रात की हवा कानों में जा रही है, मुर्दे चीखते नहीं, मरघट में कोई करतल नहीं होता।
सन्नाटा है उस नए कवि के कमरे में, कान में हेडफोन, फोन की स्क्रीन पर पोर्न
जेब में बॉदलेयर, पेट में ब्रेख्त, नसों में गिन्सबर्ग, दिमाग में फिलिस्तीन, दिल में लोर्का
आंख में नींद और हाथ में उसका पुरुषत्व, सब गतिमान, सन्नाटा है और अँधेरा है
अंधेरा उसकी पीठ पर भी भरा है और उसके बिस्तर के खाली पड़े तकिये पर सोया हुआ है
समेटा जा सकता है उसको, एक डिप्रेशन की गोली से छह घंटे, फिर अगली गोली।
निष्कर्षत:
आधी रात है और स्त्री का प्रेम अकेला है, जगा हुआ, इंतजार करता,
उसकी देह अकेली, हर दाग सहलाए जाने का इंतजार करते हुए,
सिंक की छाप मिट जाने का यत्न करती हथेलियाँ
उसकी कमर में डूब चुकी मछलियाँ जागती हैं
आधी रात को दूर कहीं से सुनकर घड़ियाल की आवाज
चूल्हा ठंडा होता हुआ बनता जा रहा है जी.बी. शॉ का कोई नाटक,
धीमे-धीमे, जूठे बर्तनों का गान नेपथ्य लेता रहेगा
सुबह फिर स्टेज के मध्य आ जाएगी वही स्त्री, यही किरदार फिर उसको घेरे हुए,
आधी रात को भाषा का न होना वरदान है।
शहर एक पिंजरा है आधी रात को, सिर्फ़ महसूस किए जा सकते हैं सींखचे,
मेरे उन पर चोंच मारते रहने से भी
उनका क्या बिगड़ेगा, पानी की आवाज पोस्टमार्टम वार्ड के सामने सिर्फ़ मेरी जुगुप्साओं का तुष्टीकरण करती है
प्यास लगेगी तो इस मरघट पर ये बरगद है, इस पर घड़ीघंट टंगे हैं,
उनसे पानी निकालकर पिया जा सकता है,
दुनिया की परिक्रमा करना है यहाँ जीवन जीना,
श्राद्ध करते हुए परिक्रमा करना, उसकी जड़ों में डालना मटके से पानी बार-बार, अप्रतिम तौर से पानी का सूखना,
विचार आधी रात को नागफनी के पौधे हो जाते हैं,
लिपटे रहते हैं उससे क्षुधा के नाग
आधी रात को रो रहे हैं, आंसू कहते हैं अखबार से, आधी रात को हंस रही है सरकार
कहता है अखबार उनसे,


प्यार कॉल होल्ड पर रखकर सो चुका है, उसकी संसद में मेरे खिलाफ कोई निंदा-प्रस्ताव पारित हुआ है, घृणा आवेश को जन्म देती है, धिक्कार पैदा करती है रोने से सिकुड़ गई आंखों की चमड़ी, एक ही बल्ब जल रहा है बस, उस पर इतना बड़ा बोझ... जागो, बेताल, उस छोटी रोशनी के अंदर छिपे हुए तुम झूठी उम्मीद के भूत, अवरुद्ध कर दो मेरी सांस की नली, चीखता हूँ आधी रात को, दो हजार चौदह की गर्मियों में सूरज पूरा खर्च हो चूका, धरती की धुरी एक नोक की तरह चुभती है विश्व बाज़ार को।
अंतत:
जो हो रहा है—समालोचन, संभोग, शिष्टाचार, सबका संविधान सुबह तक समाविष्ट हो जाता है रात की सैर से बचने के संकल्प में और समय होने तक सुदृढ़ रहता है। 
<|endoftext|>
<|startoftext|>
धूप के अढाई कोस शहर और वर्णमाला के अढाई अक्षरों के बीच
स्पष्टता का वीराना पड़ता है। मेरी जगह कौन-सी है?
कौन-सा कोना है जहाँ से बिना किसी को निकाले खुद को फिट कर सकता हूँ?
सवाल इंतजार करते हैं कविता का, जैसे तुम्हारे इंतजार में खड़ा रहता हूँ
उड्हुल के एक गाछ के पास, सामने सड़क है, कीचड़ है, पानी है,
एक मोटर गुजरी है अभी और तुम्हारी गंध थामे हवा ने रुख किया है मेरी ओर।
गंगा में घाट उतरते ही घात लगाए बीस-बीस फीट के गढ़हे हैं
पानी को एक मौका मिला और आपका माथा फिर धूप में कभी नहीं चमकेगा।
उजाड़ है सब, बसते हुए भी, जहाँ से देखता हूँ, हम कहाँ बचते हैं भागने से प्रेम करते हुए भी।
तुम्हारे हाथ पर जले हुए के निशान हैं, तुम्हारी आंखें नींद से भारी हैं, तुम सोच रही हो मुझको
जिया जा सकता है इतनी ही दूर में, इतना आसमान काफी है चमकने के लिए
कवि उन्मुख हो प्रेम करने के लिए और दिन के सब पहरों में कम से कम एक पहर मुख मोड़ सके त्रासदियों से।
बादशाह की गद्दी से बादशाह की कब्र के बीच में जाने कितनी लाशें हैं
देख सको तो ईश्वर के महल से ईश्वर के किले के बीच भी देखना तुम
लंबी-घनी सुरंगें विचारधारा की, मशालें ढाई-ढाई कोस पर। किधर मुड़ गए?
पूरा दिन सरकता है मिलते हुए प्रदूषण से पेड़ों के झुरमुटों में, तुम बंधी मेरी कलाई पर
आज रात तुम्हारी आवाज नहीं आएगी, न कल रात और मैं तुम्हारे न होने में कविता खोजूंगा,
अपने अंधेरे में खोजते हुए बिजली का स्रोत, हम सूरज की चिरौरी करेंगे जब तक जिएंगे।
इसका कोई मतलब नहीं बनता
मैं भूल जाता हूँ मुझे क्या लिखना है—असंतुष्ट-सा, जलता हुआ, स्लिगल और सरल के बीच झूलता हुआ
शवयात्रा के आगे झुकते हुए याद आता है ईश्वर खेत हो गया, त्रासदियों का युद्ध कई बार खेला गया इसके बाद।
सब शोर थम जाता है, तुम गाती हो जब फुसफुसाती हुई-सी, मेरे कानों में। 
<|endoftext|>
<|startoftext|>
जितनी दूर जाता हूँ तुमसे-
उतना तुम्हारे पास।


दुनिया के अलग-अलग शहरों में
अलग अलग सीढ़ियाँ हैं।
और क़दमों को तो बस चलते जाना है।


प्रेम का जीव विज्ञान पैदा होता है
रात्रि के उदर से
और तुमसे दूर अपनी निर्मिति-अनिर्मिति से उलझा हुआ
स्वयं-हंता।


एक मन डूबता है-
पराए आसमान में।


एक असफल प्रयास कि
आत्मा अपनी यात्रा समाप्त करे।


तुम मेरी हार की सहयात्री हो-
मेरे साथ ही टूट कर बिखरी हुई.
निराशा के समय प्यास की पूर्ति।


बताओ
हम अपनी उम्मीदों का क्या करें-
जब तक वे नहीं टूटती
हम अपने प्रेमों का क्या करें-
जब तक वे असफल नहीं होते।
हम अपनी बाँहों का क्या करें कि
बार बार हमने इनमें नए प्रेम भरे?


आख़िरी सवाल अपनी संतुष्टि से करना चाहिए.
उसके पैरों में भँवर पड़े, इसका दोषी कौन है?


तुम जिस बिछौने पर सोयी हो-
उसका रास्ता अबूझ है
और मेरी महत्त्वाकांक्षा फिर रही है
दूसरे दूसरे शयनकक्षों में। 
<|endoftext|>
<|startoftext|>
जहाँ सड़क ख़त्म होती थी वहाँ दूर बहुत दूर रात डूब जाती थी
और जहाँ सड़क शुरू होती थी, वहाँ एक कोने में बैठा मैं
रोज़ तुम्हारा इंतज़ार करता था।




इंतज़ार करते हुए जलता था चाँद से,
उसकी चमड़ी को दाग़ देना चाहता,
वैसे छूना था तुम्हारा जिस्म,
चाँद छूता था जैसे।


अपनी लाल शाल से जितना ऊन मैंने उधेड़ा,
हर धागा भरा तुम्हारे ना होने की बेचैनी से।


प्रेम खोए बिना कैसे प्रेम होता है ये मैं नहीं जानता
इसीलिए भी तुम्हारा न दिखना ज़रूरी था।


चाँद से चिढ़ता, मैं जिस-जिस स्त्री के पास गया,
उन सब की गोदों में समंदर थे और
मेरे अंदर की आग को और भड़काते रहे।


हर एक दिन जिस दिन तुमने मुझे याद नहीं किया
मेरा एक-एक केश सफ़ेद होता रहा।


जिस जिस रात तुम सोयी मुझसे दूर,
अपनी शर्मिंदगी को एक ताबीज़ में बांधे
बंदरगाहों पर भटकता रहा, समंदर खोजता।


तुम दिखोगी तब बसंत आएगा,
जब बसंत आएगा, मेरे शरीर पर फिर फूल उगेंगे।


तुम आओगी तो प्यार करोगी,
तुम आओगी तो मेरी ज़िंदगी भर जाएगी रातों से।


मैं यही सपना देखता था बिना सोए
और इसने ही मुझे जिलाए रखा । 
<|endoftext|>
<|startoftext|>
और औरतें होंगी
जो इंतज़ार करेंगी तुम्हारा
कि तुम लौटो जंगों से उनकी तरफ़,
तुम्हारे घाव उनकी संवेदना के पात्र बनेंगे
उनकी याद में तुम कई बार विरह गीत बनोगे
वो सुंदर होंगी, तुम्हारी आत्मा में, उनके जितने भी चित्र होंगे...
वो तुम्हारे पूर्व प्रेमों के चिह्न सहलाती हुई
तुमसे प्रेम करेंगी, तुम्हारे शयनकक्ष में छोड़ेंगी अपने स्वप्न
उनके कोमल वक्ष तुम्हारी कामना में फिर देवता बनेंगे
प्रेम की आख़िरी पंक्ति से एक दिन, मेरे यात्री
लौटोगे तुम फिर मंच की ओर वापस
अपनी यात्रा समाप्त करते हुए-
उनकी लालसाओं के लिए
अपने दंभ घसने के दिन फिर आएँगे।


फिर से-


उन औरतों के तुम पहले पुरुष नहीं होगे,
जैसे वह तुम्हारी पहली औरतें नहीं होंगी।


भूल जाने की अचूक दवा
कोई नहीं है दुनिया में।


फिर भी आगे बढ़ते हुए हम अलग-अलग गंधों में बिचरेंगे
हम और कुछ कर नहीं सकते,
कुछ बस में नहीं है,
प्रेम एक दुर्घटना की तरह ही याद रहता है,
अगली दुर्घटना तक।


दुखता हुआ घाव भर जाता है समय के साथ,
हमारा नायक़त्व इन सचों से बचता हुआ, मुँडेरें ढूँढता,
सूरज में जलता रहेगा।


प्रेम करते हुए और कविता करते हुए
हम भूलते रहेंगे सही और ग़लत कि अंत में
सिर्फ़ प्रेमी होना ही अंतिम लक्ष्य।


मान कर हम चलेंगे
युद्ध की ओर कि एक आदर्श औरत बैठी है
पूरी दुनिया से विद्रोह कर हमारे लिए अपनी बाहें खोले
एक शयनकक्ष है स्वपन की सबसे अंदर की दीर्घ गुफ़ाओं में
जहाँ तुम उसकी कमर से उलझे हुए हो।


जीवन हमारी भिक्षा की थैली में कुछ नहीं डालता, और आदर्श के तालु
सिर्फ़ संघर्ष का स्वाद क़बूल करते हैं।


हमारा प्रयोजन सिर्फ़ प्रेम करना है और युद्ध-
दिन इसी संकल्प के साथ शुरू होगा। 
<|endoftext|>
<|startoftext|>
मेरे अंदर कुछ बार-बार चिंहुकता है
अपने गाँव की उस दीवार
 (जिस के पास खड़ा कर लोगों को गोलियाँ मारी जाती थीं)
 से सटकर खड़े होते ही,
मेरे अंदर कोई लहर उठती है,
और बहुत दूर जो समंदर है
उससे मिल जाना चाहती है।


वेदना के जिस खारे समंदर पर कोई पुल नहीं है,
तुम एक टापू की तरह इंतज़ार करती हो।


याद करना कि मैं भी इंतज़ार करता हूँ,
सब सूरजों और चाँदों के बीतते हुए,
लकड़ियों के गीले होते और सूखते हुए,
परछाइयों को दीवार बनते हुए देखते हुए
स्मृति-दोषों के साधारणीकरण के बाद भी,
हर दूसरी स्त्री के कान चूमते हुए,
बार बार लौट जाता हूँ अपने अंदर।




भीड़ के छोटे-छोटे चौखाने,
आत्मा पर जोंक की तरह चिपकते हैं
और एकांत का परिश्रम, आईनों को चमकाने भर ही फ़लिभूत होता है,
मिट्टी की ओर लौट जाना तब-गाढ़ी भूरी मिट्टी, जिससे सनी हुई
ख़ून की एक मोटी जमती हुई लहर,
और तीन सौ लोग-नोचते हुए मेरी आत्मा।


जितनी बार लौटता हूँ बाहर,
सन्न करती है भीड़, आपाधापी,
कि कुछ नहीं बदलता हर बार,
बिना फ़िल्टर का शोर और सब ध्वनियों को काट फेंकने की जदोजहद।
एक भयंकर तूफ़ान आता है और मेरा जहाज़ ऐसे थपेड़े खाता है
मानों पानी हमदोनो का पाप हो-
खींचता हुआ बार-बार और हम बार-बार विरह उद्वेलित समर्पण करते हुए.


 (मैं नाविक हूँ, मेरे पैर में घिरनी बनी है-कोई साइरन नहीं
जैसे ग्रीक समंदरों में होती है, पानी का छद्म काफ़ी है।)


फिर भी तुम्हारा इंतज़ार करता हूँ
क्योंकि लैम्प की रोशनी में जलती हुई रातों का प्रयोजन यही है,
क्योंकि पीली धूप और बरसातों को मैंने और किसी तरह नहीं देखा,
क्योंकि मेरी आत्मा जहाँ सिली हुई है मेरे माँस से,
वहाँ जब भी चोट लगती है, मुझे महसूस होता है कि
मैं रेगिस्तान में टंगा हुआ जब भी आसमान की तरफ़ देखूँगा,
मेरी हथेलियों में जब भी मोटी कीलों से छेद किए जाएँगे,
मुझे सर ऊपर उठाए ये चीख़ना नहीं पड़ेगा कि
तुमने मुझे अकेला क्यों छोड़ दिया? 
<|endoftext|>
<|startoftext|>
एक फूटी आँख दूसरी रहते हुए भी याद आती है
एक कटे हाथ का दुख झलकता है दूसरी बाँह पर।


कानी ऊँगली का आखिरी छोर भी तिरस्कृत नहीं किया जा सकता
तलवों की घिरनियों से है प्रथम प्रेम का दीर्घ सम्बन्ध।


असुरक्षित महसूस होता है कोई जब उतरता है देह में।
निजता का चरम पल भी अक्षुण्ण नहीं होता।


जो झेलता हूँ, वह साथ-साथ झेलती है देह-
जो भी यात्राएँ है सब साथ, उनके सब चिह्न देह पर।


भूल जाता है मन कभी कभी।
देह सब याद रखती है। 
<|endoftext|>
<|startoftext|>
शायद ये पोएटिक जस्टिस था
कि जो पहला ऐसा कागज़ मेरे हाथ आया


 स्याही बही जा रही थी,
शब्द मानों डबडबाई आँखों से लिखे।


एक शब्द, आखिरी प्रमाण कि
मेरे पास का एक व्यक्ति
परछाईं हो चुका।


कितने कितने गुम गये
कश्मीर में, छत्तीसगढ़ में, बंगाल में,
और सब जगहों के साथ मोकोन्दो में।


चाँद के नीचे रोज़ गुम रहे इन लोगों को
शब्द भर परछाईं भी
नसीब नहीं। 
<|endoftext|>
<|startoftext|>
तैयार होता हूँ,
इत्र लगाता हूँ,
और निकलता हूँ
दुक्ख की ओर।


रास्ते में छपते हैं
तुम्हारी पीठ के छाले मेरी हथेलियों पर
ठेह लगती है इधर उधर
कभी कभी खून भी निकलता है।


होता हूँ
लावे से लबालब ज्वालामुखी
टूट टूट कर गिरता हुआ
जैसे पहाड़ पिघलता है रोज़ थोड़ा थोड़ा


रोना आखिरी क्रिया है।


ये मान लेना चाहिए कि
आँसुओं तक
पहुँचते पहुँचते
आदमी क्षद्म और भ्रम
या तो गँवा चुका होता है
या तज देता है


वैसे क्रियाओं को
कविताओं से ज्यादा
नाटकों में महत्त्वपूर्ण माना जाता है।


एक आदर्श दुनिया में
रोते हुए
या रोने के बाद
आदमी कोई पाप नहीं करता। 
<|endoftext|>
<|startoftext|>
शुन्य


की मेरे क़त्ल के बाद
उसने जफ़ा से तौबा
कहते हुए कांप गया असद,
जो होना था उसको तो हो के रहना था


एक


"किस दिशा जाना है कविवर?"
पूछता है मेघ,
सोया पड़ा है यक्ष
महाकवि खुजा रहे हैं अपनी दाढ़।


दो


चिंतातुर है राजा
शोषितों से भरा है जनपद
और वह गाँव चाहता है निरापद
महत्त्वाकांक्षा की शादी में रसोईया है लोकतंत्र।


तीन


पानी और प्रतिच्छाया में फर्क क्या है
डोल रहा है दिग-दिगन्त
हँस रही है द्रौपदी
खीज रहा है दुर्योधन।


चार


एक आदमी खाता है,
एक आदमी के पास बैंक खाता है।
एक आदमी है जो ना खाता है ना खाने देता है
सबसे सुखी कौन है?


पांच


भाषा में गुंजाईश है।
ये हमारे समय का सबसे बड़ा सत्य है।
 (कोई कर सकता है इसका भी विरोध)
आदमी के हाथ का निवाला
भर रहा है भाषा की अंतड़ियों में पैदा हुई भूख।


फुटनोट:


पोखर में मछलियों के साथ तैर रहा था चाँद। उस पर कवियों ने अनगिनत कवितायेँ लिखीं। बार-बार उनमें चाँद मारा गया। हम पढ़ते रहे पोस्टमॉर्टेम रिपोर्ट। 
<|endoftext|>
<|startoftext|>
देखिये पाते हैं उश्शाक बुतों से क्या फैज़
एक बरहमन ने कहा है ये साल अच्छा है।
-असद


दुख बढ़ जाए
कंधे डूबने लगें,
संभव हो तो तिनका ढूँढें,
जितनी जल्दी-अच्छा होगा।


यह भागना नहीं-
नीति निर्धारण है
कि दुख से घुटते हुए
सांस थमती नहीं-सिर्फ़ भारी होती है।
बढ़ जाती है फेफड़ों की मेहनत।


बीता हुआ
एक देश हो जाता हूँ
तब।


छिपकली की तरह जागता हुआ
 नींद की दीवार पर।


अगढ़ खोदता है
लम्बी गहरी सुरंगें
वक्त में।


गाडी का वाइपर
धुंध साफ़ करता है।
कुछ लगी रह जाती है।


सपनों को
उम्र की सीलन के चलते
दीमक लग जाती है।


अकेलापन
अँधेरे की बारिश में
जल रहा एकलौता बल्ब।
उसके हासिल ना कुछ
ना कोई मानी-
बस तुम्हारी देह तक पहुँच पाने का
इकलौता नक्शा।


उम्मीद
सरसों का खेत है।
एक दाना सब रस बेध सकता है।


मुझे भूल जाने के बाद भी
 तुम पुकारती हो
 कई-कई रात।


उजड़ जाता है सब
 पास आते आते। 
<|endoftext|>
<|startoftext|>
बहुत कम
थोडा कुछ ही करना पड़ता है
सुव्यवस्थित।


चार उधार लाई किताबें,
थोड़ा कुछ बचा रह गया चबेना...
एक आध अधूरी कहानी
बक्से में बहुत नीचे छुपा कर रखी हुई एक अँगूठी
 (जिसको खोजते हुए पूरा दिन एक बार लग गया था।)
यही सब कुछ।
थोड़ा इधर, थोड़ा उधर।


फिर शाम की बस से जैसे झोला लटकाए
निकल जाना होता है कहीं
जैसे आप जाते हैं नाटक देखने
या एक शाम दोस्तों से मिलने किसी चाय की दूकान तक
या फिर बनिए की दूकान
खरीदने बर्तन धोने का साबुन।


अनवरत चलती रहती है सब समेटने की कोशिश
सोचता है हर आदमी
जाने से पहले 
<|endoftext|>
<|startoftext|>
जुनैद मेरे सबसे करीबी सीनियर का नाम था।
एक बार साथ में
जूनियर्स का इंट्रो लेते हुए,
हमें भागना पड़ा,
पुलिस से।
उसने मुझे इकबाल छात्रावास की दीवार फंदाई.


वो अलग समय था।
मैं तब ब्राह्मण का लड़का नहीं था,
वो बंगाली मुसलमान नहीं था,
इकबाल हॉस्टल मेरे लिए
शरणस्थल हो सकता था
वो अलग समय था।


जब मैंने पहला रोज़ा रखा, यही जुनैद याद आया।
पहली इफ्तारी की बकरखानी उसकी बदौलत थी।
परीक्षा के दिनों में घंटों ह मसब मित्र बहस करते
बैठे हुए उसके कमरे पर।
डर के माहौल में निडरता का कारण जुनैद।


टीवी पर खबर देखते हुए लगा मित्र की लाश है सामने
और कभी ना पराजित हो सकने वाला मेरा दोस्त ही
झुका दिया गया है।
और मैंने कुछ नहीं किया।


जब बल्लभगढ़ का जुनैद मारा गया,
बंगाल का जुनैद क्या सोचता होगा?
देश के दूसरे जुनैद क्या सोचते होंगे?
इन जुनैदों के ब्राह्मण दोस्त क्या सोचते होंगे? 
<|endoftext|>
<|startoftext|>
और कविता मर जाएगी मेरे भीतर एक दिन,
बिना किसी पूर्वसूचना के,
और मैं पड़ा रहूँगा वैसे ही खाली,
जैसे जैविक उद्यानों में पड़े रहते हैं
खाली बाड़े पंक्षियों के-
उदास, खाली, धूल धूसरित,
लिए हुए अपने अन्दर असंख्य घोसलें
जिनमे स्मृतियाँ चोंच से डाली गयीं कभी
तिनको के भीतर।
कविता के साथ
मैं लाल पानी में तैरता हुआ
घड़ियाल का बच्चा हो जाता हूँ-
और कविता एक सपने के जैसे
जहाँ मिट्टी पानी मिलते हैं
वहाँ अपनी खुरदरी त्वचा से सहलाती है मुझे।
कविता मर ही जाएगी मेरे भीतर एक दिन
ये तय है क्योंकि
मैं एक लिपटा हुआ लट्टू हूँ जिसे
तना हुआ रखती है कविता की डोर।
ये होना भी
एक चिर कविता ही है
जिसका शब्द भर होता हुआ कवि
मारा जाएगा किसी एक दिन। 
<|endoftext|>
<|startoftext|>
उम्र एक छलावा भर है शायद।
तुम उस समय लिख रहे थे जब
मेरे घर में पहला कवि पैदा हुआ।
मैं शायद आखिरी हूँ जिसका कविता से कुछ वास्ता है।
कविता जो कि शायद
हर रोज़ बस सर धुनना और सर पटकना है
जेल की दीवारों से।
कविता जो कि शायद बस तारीखों से खेलना भर है।
तुम जिन चीज़ों के बारे में लिख रहे थे
तुमसे पहले भी उन्ही चीज़ों के बारे में लिखा गया
और तुम्हारे बाद भी हमलोग उन्हीं चीज़ों के बारे में झक मार रहे हैं।
मसलन-औरतें, सिगरेट, लोग और सब तिलिस्म।
तुम्हारे सोच लेने भर से एक सपना पैदा हुआ
जो मुट्ठी भर होते हुए भी जाने कितनी एड़ियाँ ले डूबा।
अपनी मौत के बीसियों साल के बाद शायद तुम
आसमान में उस गाते हुए पुल पर खड़े हो जो धरती और चाँद को जोड़ने के लिए
तुमने बनाया था।
उस पुल पर खड़े तुम थके हुए तो होगे पर खुश होगे कि
दुनिया के सबसे पुराने प्रासादों के नीचे से पहाड़ काट कर फेंक दिए गए हैं। 
<|endoftext|>
<|startoftext|>
अंतिम यात्रा पर निकले पिता
आँगन में कितनी जगह रह जाते हैं,


खाट के निचे चप्पल और छड़ी में
बैठक के रेडियो और जेब घड़ी में
टँगी टोपी और सब्जी की थड़ी में,


कितना कुछ हरा है
घर के बाहर लिखे छोटे नाम में
कितना कुछ भरा है,


सब ठीक है में गले रूधँते हैं
अम्मा के फोन अक्सर कटते हैं। 
<|endoftext|>
<|startoftext|>
बचाना जानती है माँ,


बारिशों के लिए कुछ धूप
अंधेरों के लिए कुछ उजास,


बचा ही लेती है हर बार,


तंगी के दिनों के लिए कुछ अच्छे दिन
बुरे समय में भी कुछ अच्छी तारिखें,


कैसे तैसे बचाती रही हर बार,


टूटता चूल्हा
बँटती मुँडेर
मुठ्ठी भर इज्जत,


बस नहीं बचा पाई


चार बूँद आँसू,
पिता की विदाई पर


सब रोते रहे
माँ ना रोई,


रेत रेत होती माँ पत्थर हो गई। 
<|endoftext|>
<|startoftext|>
जब नहीं रहेगी माँ
तो मत ढूँढना
उसे इस घर में,


छूट सकता है माँ से घर
कहती रही वो भी उम्र भर
पर
हर बार अटकी
हूक लिए लौटी
बेतरतीब समानों और मकड़ी के जालों में
सूखे बगीचे और टब भर डूबे कपड़ों में
अनदेखा भी किया
पर माँ का मन जो ठहरा
वहीं कहीं छूटा,


अब जब
हो चुकेगें नेत्रदान
देह होगी कहीं चीडफाड़ की मेज पर
ठिठौली करते छात्रों के मध्य
और लेकर
वाजिब नावजिब हसरतें
निकल पड़ेगी रूह
मोक्ष से पहले
शेष इच्छापूर्ति के लिए,


नहीं लौट पाएगी वो
फिर इस आँगन
चढ़ा कर नैवेध
अपनी स्नेही चंद्रिका का,


आँख सूखी रख
जतन से
खिंची वर्जनाओं को मिटाना,


क्यूँकि टपका एक आँसू भी
कुंडी पर फिर जंग लगा सकता है। 
<|endoftext|>
<|startoftext|>
मन की ग्लानि का पुख्ता सबूत
अहम् के दायरे में छिपा रहा
तुम्हें गला ना सका,


गलने के लिए
पिघलना जरूरी था
और
चुक गया था
तुम्हारी
माचिसों का मसाला,


जानते हो ना
भरी हुई आँख की रगड़
दरअसल
चिंगारी की तड़प है,


जिरह के अंत तक भी
गर सुनाई दे गई
एक निर्दोष अश्रुपूरित कलकल
तो
चले आना सपाट
खोल रखूँगी कपाट
जैसे
किसी अर्थी को विदा कर
गंगोत्री के छींट के बाद
पवित्र हो देह चली आती है
किसी विश्वास के भीतर। 
<|endoftext|>
<|startoftext|>
जिस तरह
हवन की वेदी में धधक कर
यौवन के दिन याद करती है
आम और नीम की उम्रदराज़ लकड़ियाँ,


जिस तरह
पुराने कपड़ों की पोटली में बँधी
रंग उड़ी जामुनी लहरिया याद करती है
अपना मुस्कराता पहला सावनी उत्सव,


उसी तरह
हरिद्वार के घाट पर से बहाया हुआ वो अस्थिकलश
मझदार में पहुँच कर याद करता है
देह के जंगल से पार
किसी का मन में उतरना,


अवशेषी स्मृतियों के लिए कोई मणिकर्णिका घाट नहीं होता । 
<|endoftext|>
<|startoftext|>
कितने उलझे है सभी
आपाधापी में,


जबकि
इस समय
लिखी जानी चाहिए थीं
दुनिया की
तरलतम प्रेम कविताएँ,


ख़तों के मजमून सी


जिन्हें
प्रेमिकाएँ भेज सकें
गीले बोसे में लपेट,


इस बुरे दौर में यकीनन
ये ही मरहम मानिंद हैं,


सरहद पर इन दिनों जख़्म बहुत है। 
<|endoftext|>
<|startoftext|>
जानते थे राम


कैकेयी के मन का मैल
फिर भी माँ का मान रखा,


शबरी के झूठे बेर
फिर भी भावों का संज्ञान सहेजा,


केवट की छलिया बातों का स्नेह
फिर भी भक्त का प्रेम दिखा,


शिला के अतीत का राज
उदारमना अहिल्या पर पैर धरा,


क्या नहीं जानते थे वह
वैदेही का एकनिष्ठ अनुराग
जो चली थी हर पग पर साथ


सच है राजन
जन का अधिक
अभिजन का बहुत कम होता है,


तभी तो प्रजापति कहलाता है। 
<|endoftext|>
<|startoftext|>
तुम्हें पंसद थी आजादी
और मुझे स्थिरता,


तुम्हें विस्तार
मुझे सिमटना,


तुम
अंतरिक्ष में हवाओं में
मैदानों में पहाड़ों पर
कविता लिखते रहे,


मैं
नयनों पर इश्क पर
मेहदीं पर सिंदूर पर
भाग्य सराहती रही,


तुम देहरी के बाहर हरापन उगाते रहे
मैं आँगन के पेड़ों को पहचानती रही,


बातें आदत की थी या अधिकारों की,


खूँटे हम दोनों के थे


फ़र्क़ सिर्फ रस्सी की लम्बाई में थे....। 
<|endoftext|>
<|startoftext|>
विश्वास की गर्दन प्रायः
लटकती है संदेह की कीलों पर,


“कहीं कुछ तो है” का भाव दरअसल
दिमाग की दबी आवाज है
जो अक्सर छोड़ देती है
प्रशंसा में भी कितनी खाली ध्वनियाँ ,


संदेह के कान
आत्ममुग्धता की रूई से बंद है
आँखें ऊगी हैं पूरी देह पर और
खून में है दुनियावी अट्टाहास ,


कंठ भर तंज
दिल के मर्म को कभी जान नहीं पाएगा,


मृत्यु बाद ही धुले थे
बुल्लेशाह ,मीरा ,और अमृता के दाग,


 वैसे तो हर सभ्यता प्रेम से जन्मती है
विश्वास पर पनपती है
और संदेह की हवा में सांस तोड़ती है,
पर भुक्तभोगी जानते है कि इतिहास जुठला कर
 इन दिनों उसके रक्तरंजित पदचिन्ह, उल्टे पाँव लौटने के सिम्त दर्ज हो रहे है। 
<|endoftext|>
<|startoftext|>
कभी देखी है क्या होती है ’’मृत्यु गंध’’


युगों से जंग लगे ताले के पास से कभी गुजरो
महसूस करना कोई शेष रहा स्पन्दन,


इंतजार में जड़ होती किसी विरहन को देखना
सूखी बंजर आँखों से खरपतवार निकालते हुए,


निशानियाँ फेंकने से पहले अवशेषी स्मृतियाँ गाड़ते हुए
दिवागंत सैनिक की माँ की आवाज सुनना,


अंतिम सफर से ठीक पहले
नाभि चक्र में अटके
हारा के शेष जुडाव को
झटक कर तोड़ने से ही
उपजती है ये विशेष गंध,


चिता दहकने से पहले ही कितना कुछ दहक चुका होता है,


संगम के घाट पर बहने वालों में अक्सर
सूखी सरस्वती भी ढूढ़े से नहीं मिलती। 
<|endoftext|>
<|startoftext|>
प्रेम
जो रूप मुझ से लिखा गया वो सहज नैसर्गिक स्वभाव था,


प्रेम
जो रूप तुम से पढ़ा गया
वो दुसाध्य निज सम्भावना थी,


प्रेम की यह दुहरी प्रकृति,


एक तरफ
स्त्री पुरूष के आतंक से परे
मानवियता सम्प्रेषित करने की आकांक्षा,


तो दूसरी तरफ
घोर आदिम संवेग के पकते
निज गोपन में उन्मुक्त रमण की विवशता ने,
एक नैसर्गिक दैविक गुण को
अभिशप्त बनैले अनुभव में बदल दिया,


गूँगे को गुड़ से मधुमेह होने पर
इलाज में सिर्फ नजर धोनी चाहिए। 
<|endoftext|>
<|startoftext|>
दरअसल प्रेम
पैर की एक खोई हुई चप्पल है
जिसे तुम कब से तलाश रहे हो,


आँगन, कोठार, पिछवाड़े , द्वार
तड़पते रहते दुखते तलवों के साथ
फिसलन के अंधेरे और सँभलने के पार
हर समय बस दिमाग में रहती वो तलाश,


मन ही मन उस मनहूस पल को कोसते हो
बेदम से रास्तों पर कंकर उछालते
बेख्याली में जलते अंगार पर चलते
बेदम हो बदहाल होकर कहीं पहुँचते हो,


तलवों के नक्शों से पते पूँछते हो
कहीं निकल कर कहीं और पहुँचते हो
ध्यान में मिलावट गर हो थोड़ी ही सही
सामने देख कर भी नहीं देखते हो,


अंतत एक दिन तुम उसे पा लेते हो
रोकी रूलाई के टूटने से पहले
फुसफुसाकर अपने होठो से लगा
हजार दुआओं के बाद पैर में डालते हो,


सनद रहे
खोई चप्पल की खोज
अक्सर जिदंगी से लम्बी हो जाती है....। 
<|endoftext|>
<|startoftext|>
हम उस दौर में है
जब सिकुड़ने लगती है याददाश्त
और
असंख्य शाप पीछा करते है
तब कितना आसाँ होता है
पलट कर विस्मृति का एलबम खोल
बिना जोखिम के
कहीं पर भी कंपकपाती ऊँगली धर
धीमे शब्दों में बोलना,


हर नई भूलभुलैया में भी
जीवन के बीहड़ में
बहुत कुछ छूट जाने का पछतावा
हमेशा
ठीक से याद रहता है । 
<|endoftext|>
<|startoftext|>
जानती हूँ
सप्तपदी पर लिए
सातवें वचन का मान,


बामअंग आने से पूर्व ही
मिली थी नियमावली
जिसमें विकल्प नहीं होते,


’’पर पुरूष देखना भी पाप था’’


बस ध्यान ही तब गया जब
किसी ने
काले और सफेद का झूठ ढूँढ निकाला,


मालूम नहीं
ये दुस्साहस था या परमार्थ
उकेर कर रख दी थी उसने
मुझ जैसी
कई दारूण गाथाएँ अदब के पन्नों पर,


पर सच मानो
मैंने कभी नहीं देखा
उसका चेहरा मोहरा
सिवाय शाब्दिक झलक के,


संवेदनशील सह्रदय मित्र सा लगा
और
स्त्री समझ दुख साझा कर लिया,


वास्तव में
वो कोई पर पुरूष नहीं
मेरे ही ईश का कोई टुकड़ा निकला,


स्त्रियाँ जानती हैं
वचनों का मान क्या होता है


हाँ....मैंने सच में नहीं देखा। 
<|endoftext|>
<|startoftext|>
थकहार,रात्रिभोज के बाद
वह स्त्री
जब आँख बंद करती है तुम्हारे साथ
दरअसल वो कहीं
चाँदनी में पगे किसी रेतीले टीले पर
प्रेम के शगुन रोप रही होती है,


जब तुम दम्भ से खींचते हो वस्त्र
हाथ खींच मनचाही करते हो
ठीक उसी समय
किसी छाती के बालों की स्निग्धता में
वह स्पर्श रोप रही होती है,


जब तुम होते हो
उन्माद की आख़ीरी प्रक्रिया में
कोई हल्के हाथों से
सुलझा रहा होता है उसकी उलझी अलकें
हौली नजरों से चूम लेता है उनींदी पलके,


जब पुरूषत्व अपने दंभ पर गर्वित होता है
वो महसूस कर रही होती है
ख़ालिस प्रेम की छुअन
देह पर बहते स्वेद बिंदु की लड़ियों में


तुम थोड़ा परे खिसक
सुलगा रहे होते हो सिगरेट
उसी समय कहीं
उसके होंठों की गोलाई
गहरी डूबी होती है
शुरूआती किसी रससिक्त चुम्बन में,


ठीक जहाँ तुम खत्म करते हो
वहीं से वो अपनी
प्रेम कलाएँ सिद्ध करती है,


जिन्हें कभी वात्स्यायन भी नहीं लिख पाया,
उसके लिए मुश्किल है रखना
महज जिस्मानी प्रक्रिया और प्रेम एक कतार में। 
<|endoftext|>
<|startoftext|>
एक सदी कुएँ में बिताने के पश्चात,
और दस पीढ़िया एक्वेरियम में
कितना मुश्किल रहा होगा
मेढ़क और मछलियाँ का दरिया से
हस्बमामूल होना,


तुम तो फिर भी स्त्री थी,


अपनी अहमियत के बरक्स अब तक
धरती के कितने छोटे हिस्से पर रहती आई
हासिल पूरे घर को अब अपना कैसे समझ लेती,


पुरूष भी युगों बाद समझ रहा था
सिलसिले वार निर्लिप्तता चाह रहा था
आसमान इतनी जल्दी कहाँ छूटता,


उसने ताना तुम्हारी खिड़की पर
वो नीला टुकड़ा,
खिड़की के बाहर भी माड़ दिया
वो ’’ओ हेनरी’’ का आखिरी पत्ता
तुम्हार वितान सजा दिया,


सूरज अभी भी उसके अधिकार क्षेत्र में है। 
<|endoftext|>
<|startoftext|>
तुमने सुना
दर्शन कहता है
वेग गर बाँध लिया जाए
तो मुक्त करता है,


नदी की हरहराती प्यास
कब तक समन्दर ढूँढती,




शिव नहीं हूँ
इसलिए अंचभित हूँ जानकर
कि विष बूँद बूँद उतरे तो
पोषक बन जाता है,


 
आँखों में ठहरे हैं थार,
क्या मल सकते हो
तन के गीलेपन पर
मन के मसान की राख,


हर नीलकंठ का बनना परमार्थ नहीं
रोम रोम तक कुछ टपकता है। 
<|endoftext|>
<|startoftext|>
बिना विश्वास के
प्रार्थना का रूदन
स्वयं के कानों तक भी नहीं पहुँचता,


देव क्यूँ कर आते


वे गजराज के लिए आए
द्रौपदी के लिए भी,


श्रद्धा का कमलदल
समर्पण के ताप से
देव की नाभि के सरोवर में खिलता है,


देव से जुड़ पाना ही देव बन जाना है...। 
<|endoftext|>
<|startoftext|>
तुम्हें
जब-जब मैं कहती हूँ लौट जाओ
डबडबायी आँखों को झुका सुन पाती हूँ
तुम्हारी चुप्पी में एक छन्न-सी आवाज,


टूटे कांच की किरचियाँ समेटती नहीं
नंगे पाँव चलते
देखती रहती हूँ उनका लाल होना
एक अंधी सुरंग में
जो जाकर बंदिशों के देश में खुलती है कहीं,


मुझे नहीं स्वीकार
पिछे से आती हँसती हुई ग्लानि
और अक्सर खो देती हूँ
उस एक पल में इंसान होने का अधिकार
कभी नहीं खो पाई ये कशमकश,
पर अब जब दिन गिने है
आओ..देखो
मेरी आँखों की पुतलियों में ढलते सूरज का रंग है
अबीर की मानिंद
इनमें टिको कुछ देर
दो जोड़ी आँखों की संयुक्त प्रार्थनाओं में
सात सुरों की तृप्ति बुन सके
फिर तुम चले जाना
हाँ..सचमुच चले जाना तुम
मल्हार के रास्ते बारिशों के देश,


तुम सुन रहे हो न प्रिय
हाँ..यह सब होते-होते
हो सकता है
अचानक कभी जा ब जा
उग आए कोई गुलमोहरी फूल
मेरी देह पर
उस लम्हे से पहले लौट जाना तुम
काल और परिस्थिति की
ठीक उस अनुकूलता तक
जब सुवासित हथेलियों का सारा हरा रंग
लौटा के ला सको किसी वाजिब तरिके से
उस समय.......तक
साया बन साये पर बिखरे रहना
किसी पुकार में वास करके...। 
<|endoftext|>
<|startoftext|>
सुनो कवि इस बार


मेरे रूप को लिखने से पहले
नथ, नुपुर, टीका, कगंन
किसी सरोवर में उछाल आना
बिंदिया, सुरमा, लाली ,मेंहदी
लिखने में समय मत गँवाना,


सौन्दर्य को मेरे
केसरिया रंगत तीखे नक्श
से ही बस मत मापना,
बाँके कजरारे नयनों से भी
कोई तीर मत चलवाना,


माधर्ु्य और रति रस का
चलन इनदिनों कम है
ऐसे क्षणिक भावों का मन नहीं,
किसी इश्क और मुश्क की
घिसी पिटी बात भी मत दोहराना


गर देखना है तो
क्रांन्तिकारी उच्छ्वास देखना
होसलौं में बसी
शाश्वत सी अग्न देखना
क्षितिज से भी ऊँची
पंखों की परवाज देखना
सपट निर्लज्ज सी
ईमान की आशिकी देखना,


गर मुझे सजाना हो तो
ललाट पर कुछ पसीना उगाना,
और तलवों में कुछ काँटे
पीठ पर कुछ दृढ़ता की रपट
और आँखों में सितारे,


लचक शमशीर की मत लिखना
लक्ष्य किसी तीर का सा लिखना,


नये तेवर की कविता हूँ मैं
इस बार
चिलमन के पार का कुछ लिखना । 
<|endoftext|>
<|startoftext|>
सृष्टि के तिलिस्म
अनियमित नहीं
मायावी भी नहीं
घर के नियमों जैसे ही सृष्टि के तिलिस्म हैं,


अज्ञानी का ज्ञान
निर्लप्त का प्रेम
अबोध का बोध
यायावर की ठिठकन
सब की डायरी में लिखे हैं
यथा अनुसार नुस्ख़े ,


नक्षत्र सितारे भोर और शाम
समय पर उठना और लगा देना काम पर
बच्चों को तैयार कर स्कूल भेजने जैसा ही है
ईश्वर वाकई में कहीं हैं....तो स्त्री ही होगा
भीगने, तपने, जमने के मौसम
उसने स्वयं ही गढ़े होगें,


वाकई
जुनून में आई औरत कुछ भी कर गुजरती है,


हर पेट का राशन जुगाड़ना
अंडे में पीतक एकत्रित करने जैसा ही है
ओवम की तरफ लपकते
हज़ारों स्पर्म
ईश्वर का उपालंभ है
अतंतः बस
एक ही काम आता है
असहमति में उसके ’ना’ की मजबूती
कोई भी पीर फकीर रत्न नगीने नही भेद पाया ,




सारे यक्ष प्रशनों के जवाब जानते बूझते भी
जवाब में कोरी निर्लप्त सी मुसकान,




उस आदिम नाद को पता करने के लिए
पत्थरों का टकराव नही
बिग बैंग की परिकल्पना भी नहीं
बस हर शै, शगूफा, शगल में ध्यान सी शिद्दत चाहिए,


इसीलिए तो
छम छम बरिशों से उठती सुगँध


’’फ्रेगंस आँफ वुमन’’ कहलाती है....। 
<|endoftext|>
<|startoftext|>
मन लिप्त हुआ
देह पिछे भागी
बुद्धि जड़ ही रही,


बुद्धि ने बोला
मन को टोका
देह अधरझूल रही,


देह लौटने लगी
बुद्धि को चुप करा
मन फिर पलटा,


बुद्धि ने तर्क लगाया
मन ने छल दिखाया
देह कश्मकश में रही,


समय निकलता रहा
खेल चलता रहा
देह भटकती रही,


मन अपनी करता
बुद्धि उपालंभ भरती
देह तरसती रहती,


मन ने मोह छोड़ा
बुद्धि ने नाता तोड़ा
देह दर्द सहती रही,


मन खाली हुआ
बुद्धि बंजर हुई
देह रेत हुई,


आखिर तक
जाते जाते भी देह जलती रही,


बोध हँसता रहा...। 
<|endoftext|>
<|startoftext|>
ऐसा विज्ञान
जो चित्त की वृत्ति का रसायन
प्रेम से बदल कर
घृणा कर दे
ये तो बुद्धि ने कभी नहीं चाहा होगा,


ऐसे पदचिन्ह
जो जंग के मैदानों से होकर
कल के आँगन में
रक्तिम छाप छोड़े
ये तो सभ्यता ने कभी नहीं चाहा होगा,


ऐसी शंखध्वनि
ईराक, ईरान, सीरिया के आगे
काश्मीर की घाटियों को
रूदाली के गीतों से जगाए
ये तो ऊपर वाले ने भी नहीं सोचा होगा ,


खुशनसीबी है ये हमारी तुम्हारी
कि हमारे पास
खुद के जमीर से बचने के लिए
प्रेम कविताएँ हैं
जिसमें बसा है हमारा संसार,


वहीं रह देखते हैं बाहर
जैसे आग की लपटों में घिरा कोई पराया नक्षत्र हो
पसलियों के दर्द को छाती में दबा
उठा लेते है कलम
और लिखते हैं
एक सौ सोलह च़ाँद
और एक उसके क़ाँधे का तिल,


कोई फफक कर कहीं रो पड़ता है। 
<|endoftext|>
<|startoftext|>
अब तक
हर देह के ताने बाने पर
स्थित हैं
जुलाहे की ऊँगलियों के निशान
बस थोड़ा सा अंदर
रूह तक
जा धँसे है,


विश्वास ना हो
तो कभी
किसी की
रूह की दीवारों पर
हाथ रख देखना
तुम्हारे दस्ताने का माप भी
शर्तिया उसके जितना निकलेगा। 
<|endoftext|>
<|startoftext|>
जैसे समन्दर लिखता है बादल
जैसे बादल बनते है हरा
जैसे हरा साथी है तितलियों का
जैसे तितली का माथा चूमता है कोई बच्चा
जैसे बचपन की आँख में है उजला सहज प्रेम,


नीली चादर लपेटे
वृत के आखिरी सिरे पर से अब
 लौट जाना चाहती हूँ,


लौट आऊँगी बूढें कदमों से
बचपन को रोपने के लिए
हँडिया की भूख की तृप्ति के लिए
फसलों की सूखी आँख में नमी के लिए
समन्दर के किनारे रेत के घरौंदों के लिए,


बस
मृत्यु की परछाई आने के बाद भी शेष रहूँगी
जितना किसी खाली सीपी में
बचा रहता है समन्दर....। 
<|endoftext|>
<|startoftext|>
कविता मुझे लिखती है
या, मैं कविता को
समझ नहीं पाती
जब भी उमड़ती है
भीतर की सुगबुगाहट
कविता गढ़ती है शब्द
और शब्द गन्धाते हैं कविता
जैसे चौपाल से संसद तक
गढ़ी जाती हैं ज़ुल्म की
अनगिनत कहानियाँ,
वैसे ही,
मुट्ठी भर शब्दों से
गढ़ दी जाती है
काग़ज़ों पर अनगिनत
कविताएँ और कविताओं में
अनगिनत नक़्श, नुकीले,
चपटे और घुमावदार
जो नहीं होते सीधे
सपाट व सहज वर्णमाला
की तरह !! 
<|endoftext|>
<|startoftext|>
यादें बेहद ख़तरनाक होती हैं
अमीना अक्सर कहा करती थी
आप नहीं जानती आपा
उन लम्हों को, जो अब अम्मी
के लिए यादें हैं...
ईशा की नमाज़ के वक़्त
अक्सर अम्मी रोया करतीं
और माँगतीं ढेरों दुआएँ
बिछड़ गए थे जो सरहद पर,
सैंतालीस के वक़्त उनके कलेजे के
टुकड़े.
उन लम्हों को आज भी
वे जीतीं दो हज़ार दस में,
वैसे ही जैसे था मंज़र
उस वक़्त का ख़ौफनाक
भयानक, जैसा कि अब
हो चला है अम्मी का
झुर्रीदार चेहरा, एकदम
भरा सरहद की रेखाओं
जैसी आड़ी-टेढ़ी कई रेखाओं
से, बोझिल, निस्तेज और
ओजहीन ! 
<|endoftext|>
<|startoftext|>
ओह जीसस....
तुम्हरा मनन करते या चर्च की रोशन इमारत
के क़रीब से गुज़रते ही
सबसे पहले रेटिना पर फ्रीज होता हैं
एक क्रॉस
तुम सलीबों पर चढ़ा दिए गए थे
या उठा लिए गए थे सत्य के नाम पर
कीलें ठोक दीं गई थीं
इन सलीबो में


लेकिन सारी कराहों और दर्द को पी गए थे तुम
में अक्सर गुजरती हूँ विचारों के इस क्रॉस से
तब भी जब-जब अम्मी की उँगलियाँ
बुन रही होती हैं एक शाल ,
बिना झोल के लगातार सिलाई दर सिलाई
फंदे चढ़ते और उतरते जाते
एक दूसरे को क्रास करते हुए...


ओह जीसस .....
यहाँ भी क्रॉस ,
माँ के बुनते हाथों या शाल की सिलाइयो के
बीच और वह भी ,
जहाँ माँ की शून्यहीन गहरी आखें
अतीत के मजहबी दंगों में उलझ जाती हैं
वहाँ देखतीं हैं ८४ के दंगों का सन्नाटा और क्रॉस


ओह जीसस....
कब तुम होंगे इस सलीब से मुक्त
या कब मुक्त होउँगी इस सलीब से में !! 
<|endoftext|>
<|startoftext|>
टूटते हुए अक्सर तुम्हें पा लेने का एहसास
कभी-कभी ख़ुद से लड़ते हुए
अक्सर तुम्हें खो देने का एहसास
या रिसते हुये ज़ख़्मों में
अक्सर तुम्हे खोजने का एहसास
तुम मुझ में अक्सर जीवित हो जाती हो तस्लीमा
बचपन से तुम भी देखती रही मेरी तरह,
अपनी ही काँटेदार सलीबो पर चढ़ने का दुख
बचपन से अपने ही बेहद क़रीबी लोगो के
बीच तुम गुज़रती रही अनाम संघर्ष–यात्राओं से
बचपन से अब तक की उड़ानों में,
ज़ख़्मों और अनगिनत काँटों से सना
खींचती रही तुम
अपना शरीर या अपनी आत्मा को


शरीर की गंद से लज्जा की सड़कों तक
कई बार मेरी तरह प्रताड़ित होती रही
तुम भी वक़्त के हाथों, लेकिन अपनी पीड़ा ,
अपनी इस यात्रा से हो बोर
नए रूप में जन्म लेती रही तुम
मेरे ज़ख़्म मेरी तरह एस्ट्राग नही
ना ही क़द में छोटे हैं, अब सुंदर लगने लगे हैं
मुझे तुम्हरी तरह !


रिसते-रिसते इन ज़ख़्मों से आकाश तक जाने
वाली एक सीढ़ी बुनी हैं मैंने
तुम्हारे ही विचारों की उड़ान से
और यह देखो तस्लीमा
मैं यह उड़ी
दूर... चली
अपने सुंदर ज़ख़्मों के साथ


कही दूर क्षितिज में
अपने होने की जिज्ञासा को नाम देने
या अपने सम्पूर्ण अस्तित्व की पहचान के लिए


तसलीमा,
उड़ना नही भूली मैं....
अभी उड़ रही हूँ मैं...
अपने कटे पाँवों और
रिसते ज़ख़्मों के साथ 
<|endoftext|>
<|startoftext|>
बेटियाँ रिश्तों-सी पाक होती हैं
जो बुनती हैं एक शाल
अपने संबंधों के धागे से।


बेटियाँ धान-सी होती हैं
पक जाने पर जिन्हें
कट जाना होता है जड़ से अपनी
फिर रोप दिया जाता है जिन्हें
नई ज़मीन में।


बेटियाँ मंदिर की घंटियाँ होती हैं
जो बजा करती हैं
कभी पीहर तो कभी ससुराल में।


बेटियाँ पतंगें होती हैं
जो कट जाया करती हैं अपनी ही डोर से
और हो जाती हैं पराई।


बेटियाँ टेलिस्कोप-सी होती हैं
जो दिखा देती हैं– दूर की चीज़ पास।


बेटियाँ इन्द्रधनुष-सी होती हैं, रंग-बिरंगी
करती हैं बारिश और धूप के आने का इंतज़ार
और बिखेर देती हैं जीवन में इन्द्रधनुषी छटा।


बेटियाँ चकरी-सी होती हैं
जो घूमती हैं अपनी ही परिधि में
चक्र-दर-चक्र चलती हैं अनवरत
बिना ग्रीस और तेल की चिकनाई लिए
मकड़जाले-सा बना लेती हैं
अपने इर्द-गिर्द एक घेरा
जिसमें फँस जाती हैं वे स्वयं ही।


बेटियाँ शीरीं-सी होती हैं
मीठी और चाशनी-सी रसदार
बेटियाँ गूँध दी जाती हैं आटे-सी
बन जाने को गोल-गोल संबंधों की रोटियाँ
देने एक बीज को जन्म।


बेटियाँ दीये की लौ-सी होती हैं सुर्ख लाल
जो बुझ जाने पर, दे जाती हैं चारों ओर
स्याह अंधेरा और एक मौन आवाज़।


बेटियाँ मौसम की पर्यायवाची हैं
कभी सावन तो कभी भादो हो जाती हैं
कभी पतझड़-सी बेजान
और ठूँठ-सी शुष्क ! 
<|endoftext|>
<|startoftext|>
अक्सर याद आता है
अम्मा का सूप
फटकती रहती घर के
आँगन में बैठी
कभी जौ, कभी धान
बीनती ना जाने
क्या-क्या उन गोल-गोल
राई के दानों के भीतर से
लगातार लुढ़कते जाते वे
अपने बीच के अंतराल को कम करते
अम्मा तन्मय रहती
उन्हें फटकने और बीनने में।


भीतर की आवाज़ों को
अम्मा अक्सर
अनसुना ही किया करती
चाय के कप पड़े-पड़े
ठंडे हो जाते
पर अम्मा का भारी-भरकम शरीर
भट्टी की आँच-सा तपता रहता
जाड़े में भी नहीं थकती
अम्मा निरंतर अपना काम करते-करते।


कभी बुदबुदाती
तो कभी ज़ोर-ज़ोर से
कल्लू को पुकारती
गाय भी रंभाना
शुरू कर देती अम्मा की
पुकार सुनकर।


अब अम्मा नहीं रही
रह गई है शेष
उनकी स्मृतियाँ और
अम्मा का वो आँगन
जहाँ अब न गायों का
रंभाना सुनाई देता है
ना ही अम्मा की वो
ठस्सेदार आवाज़। 
<|endoftext|>
<|startoftext|>
औरतें –
मनाती हैं उत्सव
दीवाली, होली और छठ का
करती हैं घर भर में रोशनी
और बिखेर देती हैं कई रंगों में रंगी
खुशियों की मुस्कान
फिर, सूर्य देव से करती हैं
कामना पुत्र की लम्बी आयु के लिए।
औरतें –
मुस्कराती हैं
सास के ताने सुनकर
पति की डाँट खाकर
और पड़ोसियों के उलाहनों में भी।


औरतें –
अपनी गोल-गोल
आँखों में छिपा लेती हैं
दर्द के आँसू
हृदय में तारों-सी वेदना
और जिस्म पर पड़े
निशानों की लकीरें।


औरतें –
बना लेती हैं
अपने को गाय-सा
बँध जाने को किसी खूँटे से।


औरतें –
मनाती है उत्सव
मुर्हरम का हर रोज़
खाकर कोड़े
जीवन में अपने।


औरतें –
मनाती हैं उत्सव
रखकर करवाचौथ का व्रत
पति की लम्बी उम्र के लिए
और छटपटाती हैं रात भर
अपनी ही मुक्ति के लिए।


औरतें –
मनाती हैं उत्सव
बेटों के परदेस से
लौट आने पर
और खुद भेज दी जाती हैं
वृद्धाश्रम के किसी कोने में। 
<|endoftext|>
<|startoftext|>
मैं क़ैद हूँ
औरत की परिभाषा में


मैं क़ैद हूँ
अपने ही बनाए रिश्तों और
संबंधों के मकड़जाल में।


मैं क़ैद हूँ
कोख की बंद क्यारी में।


मैं क़ैद हूँ
माँ के अपनत्व में।


मैं क़ैद हूँ
पति के निजत्व में


और
मैं क़ैद हूँ
अपने ही स्वामित्व में।


मैं क़ैद हूँ
अपने ही में। 
<|endoftext|>
<|startoftext|>
पौ फटते ही
उठ जाती हैं स्त्रियाँ
बुहारती हैं झाड़ू
और फिर पानी के
बर्तनों की खनकती
हैं आवाज़ें


पायल की झंकार और
चूड़ियों की खनक से
गूँज जाता है गली-मुहल्ले
का नुक्कड़
जहाँ करती हैं स्त्रियाँ
इंतज़ार कतारबद्ध हो
पाने के आने का।


होती हैं चिंता पति के
ऑफिस जाने की और
बच्चों के लंच बाक्स
तैयार करने की,


देखते ही देखते
हो जाती है दोपहर
अब स्त्री को इंतज़ार
होता है बच्चों के
स्कूल से लौटने का


और फिर धीरे-धीरे
ढल जाती है शाम भी
उसके माथे की बिंदी
अब चमकने लगती है
पति के इंतज़ार में


और फिर होता
उसे पौ फटने का
अगला इंतज़ार!! 
<|endoftext|>
<|startoftext|>
‘मुनिया धीरे बोलो
इधर-उधर मत मटको
चौका-बर्तन जल्दी करो
समेटो सारा घर’


मुनिया चुप थी
समेट लेना चाहती थी वह अपने
बिखरे सपने
अपनी बिखरी बालों की लट
जिसे गूंथ मां ने कर दिया था सुव्यवस्थित
‘अब तुम रस्सी मत कूदना
शुरू होने को है तुम्हारी माहवारी
तुम बड़ी हो गई हो
”मुनिया“
सच मां
क्या मैं तुम्हारे जितनी बड़ी हो गई हूं
क्या अब मेरी भी हो जाएगी शादी


”मेरे जैसे ही मेरी भी मुनिया...?
और उसकी भी यही जिन्दगी...
नहीं मां
मैं बड़ी नहीं होना चाहती“
कहते-कहते टूट गई
मुनिया की नींद


उस वृक्ष की पत्तियां
आज उदास हैं
और उदास हैं उस पर बैठी
वह काली चिड़िया
आज मुनिया नहीं आयी खेलने
अब वह बड़ी हो गई है न
उसका ब्याह होगा
गुड्डे-गुड्डी खेल खिलौनों की दुनिया छोड़
मुनिया हो जायेगी उस वृक्ष की जड़-सी स्तब्ध
हो जायेगी उसकी जिन्दगी
उस काली चिड़िया-सी
जो फुदकना छोड़
बैठी है
उदास
उस वृक्ष की टहनी पर! 
<|endoftext|>
<|startoftext|>
मेरे भीतर
कई कमरे हैं
हर कमरे में
अलग-अलग सामान
कहीं कुछ टूटा-फूटा
तो कहीं
सब कुछ नया!
एकदम मुक्तिबोध की
कविता-जैसा


बस ख़ाली है तो
इन कमरों की
दीवारों पर
ये मटमैला रंग
और ख़ाली है
भीतर की
आवाज़ों से टकराती
मेरी आवाज़


नहीं जानती वो
प्रतिकार करना
पर चुप रहना भी
नहीं चाहती
कोई लगातार
दौड़ रहा है
भीतर
और भीतर


इन छिपी
तहों के बीच
लुप्त हो चली है
मेरी हँसी
जैसे लुप्त हो गई
नाना-नानी
और दादा-दादी
की कहानियाँ
परियों के किस्से
वो सूत कातती
बुढ़िया
जो दिख जाया करती
कभी-कभी
चंदा मामा में


मैं अभी भी
ज़िंदा हूँ
क्योंकि मैं
मरना नहीं चाहती
मुर्दों के शहर में
सड़ी-गली
परंपराओं के बीच
जहाँ हर
चीज़ बिकती हो
जैसे बिकते हैं
गीत
बिकती हैं
दलीलें
और बिका करती हैं
गुलाबी रंगों वाली
वो देह
जिसमें बंद हैं
कई कमरे


और हर
कमरे की
चाबी
टूटती बिखरती
जर्जर मनुष्यता-सी
कहीं खो गई! 
<|endoftext|>
<|startoftext|>
आठ वर्षीय यासमीन
बुन रही है सूत


वह नहीं जानती
स्त्री देह का भूगोल
ना ही अर्थशास्त्र,
उसे मालूम नहीं
छोटे-छोटे अणुओं से
टूटकर परमाणु बनता है
केमिस्ट्री में।
या बीते दिनों की बातें
हो जाया करती हैं
क़ैद हिस्ट्री में।


नहीं जानती वह स्त्री
के भीतर के अंगों
का मनोविज्ञान और,
ना ही पुरूष के भीतरी
अंगों की संरचना।
ज्योमेट्री से भी वह


अनभिज्ञ ही है,
रेखाओं के नाप-तौल
और सूत्रों का नहीं
है उसे ज्ञान।


वह जानती है,
चरखे पर सूत बुनना
और फिर उस सूत को
गोल-गोल फिरकी
पर भरना


वह जानती है
अपनी नन्ही-नन्ही उँगलियों से
धारदार सूत से
बुनना एक शाल,
वह शाल, जिसका
एक तिकोना भी
उसका अपना नहीं।


फिर भी वह
कात रही है सूत,
जिसके रूँये के
मीठे ज़हर का स्वाद
नाक और मुँह से
रास्ते उसके शरीर में
घर कर रहा है


वह नहीं जानती
जो देगा उसे
अब्बा की तरह अस्थमा
और अम्मी की तरह
बीमारियों की लम्बी लिस्ट
और घुटन भरी ज़िदंगी
जिसमें क़ैद होगा
यासमीन की
बीमारियों का एक्सरे। 
<|endoftext|>
<|startoftext|>
दाल भात और पोदीने की चटनी से
भरी थाली आती हैं जब याद
तो हो उठता है ताज़ा
बल्ली बाई के घर का वो आँगन
और चूल्हे पर हमारे लिए
पकता दाल–भात !
 
दादा अक्सर जाली-बुना करते थे
मछली पकड़ने के लिए पूरी तन्मयता से,
रेडियों के साथ चलती रहती थी
उनकी उँगलियाँ
और झाडू बुहारकर सावित्री दी
हमारे लिए बिछा दिया करती दरी से बनी गुदड़ी और
सामने रख देती बल्ली बाई
चुरे हुए भात और उबली दाल के
साथ पोदीने की चटनी
 
एक-एक निवाला अपने
खुरदरे हाथो से खिलाती
जिन हाथों से
वो घरों में माँजती थी बर्तन
कितना ममत्व था उन हाथों के
स्पर्श में,
नही मिलता जो अब कभी
राजधानी में !


उस रोज़,
बल्ली बाई चल बसी और
संग में उसकी वो दाल–भात की थाली
और फटे खुरदरे हाथों की महक !! 
<|endoftext|>
<|startoftext|>
रोती हैं मज़ारों पर
लाहौरी माताएँ
बाँट दी गई बेटियाँ
हिन्दुस्तान और पाकिस्तान
की सरहदों पर


अम्मी की निगाहें
टिकी है हिन्दुस्तान की
धरती पर,
बीजी उड़िकती है राह
लाहौर जाने की
उन्मुक्त विचरते
पक्षियों के देख-देख
सरहदें हो जाती है
बाग-बाग।


पर नहीं आता कोई
पैग़ाम काश्मीर की वादियों
से, मिलने हिन्दुस्तान की
सर-ज़मीं पर
सियासी ताक़तों और
नापाक इरादों ने कर दिया
है क़त्ल, अम्मी-अब्बा
के ख़्वाबों का, सलमा की उम्मीदों का
और मचा रही है स्यापा
लाहौरी माताएँ, बेटियों के
लुट-पिट जाने का,


मौन ग़मगीन है
तालिबानी औरतों-मर्दों के
बारूद पे ढेर हो
जाने पर।


लेकिन कराची से
आ रही है सदाएँ
डरो मत....
मत डरो....
उठा ली है
शबनम ने बंदूक !! 
<|endoftext|>
<|startoftext|>
देख रही थी
उस रोज़ बेटी को
सजते-सँवरते
शीशे में अपनी
आकृति घंटों निहारते
नयनों में आस का
काजल लगाते,


उसके दुपट्टे को
बार-बार सरकते
और फिर अपनी उलझी
लटों को सुलझाते
हम उम्र लड़कियों के
साथ हँसते-खिलखिलाते ।


माँ से अपनी हर बात छिपाते
अकेले में ख़ुद से
सवाल करते,
फिर शरमा के,
सर को झुकाते ।


और फिर कभी स्तब्ध
मौंन हो जाते;
कभी-कभी आँखों
से आँसू बहाते
फिर दोनों हाथों से
मुँह को छिपाते ।
      
देखकर सोचती हूँ उसे
लगता है,
बिटिया अब बड़ी
हो गई है !! 
<|endoftext|>
<|startoftext|>
सूखी बेजान
हड्डियों में
अब दम नहीं
रहा काका ।
भेलू तो चला
गया,
और छोड़ गया
पीछे एक संसार


क्या जाते वक़्त
उसने सोचा भी
ना होगा
कैसे जीएगी मेरी
घरवाली ?
कौन बचाएगा उसे
भूखे भेड़ियों से ?
कैसे पलेगा, उसके
दर्जन भर बच्चों
का पेट ?


बोलो न काका ?
उसने तनिक भी
ना सोचा होगा
मेरी जवानी के बारे में ?
तरस भी न आया
होगा मुझ पर ?


कल्लू आया था कल
माँगने पैसे,
जो दारू के लिए,
लिये थे....भेलू ने
कहाँ से लाती पैसा ?
सब कुछ तो बेच
दिया था उसने
बस, एक मैं ही बची थी
कि चल बसा वो !! 
<|endoftext|>
<|startoftext|>


तंग गलियों से होकर
गुज़रता है कोई
आहिस्ता-आहिस्ता


फटा लिबास ओढ़े
कहता है कोई
आहिस्ता-आहिस्ता


पैरों में नहीं चप्पल उसके
काँटों भरी सेज पर
चलता है कोई
आहिस्ता-आहिस्ता


आँखें हो गई हैं अब
उसकी बूढ़ी
धँसी हुई आँखों से
देखता है कोई
आहिस्ता-आहिस्ता


एक रोज़ पूछा मैंने
उससे,
कौन हो तुम
‘तेरे देश का कानून’
बोला आहिस्ता-आहिस्ता !! 
<|endoftext|>
<|startoftext|>
बच्चों की,
चीख़ों से भरा
निठारी का नाला
चीख़ता है ख़ामोश चीख़


सड़ रहे थे जिसमें
मांस के लोथड़े
गल रही थी जिसमें
हड्डियों की कतारें
और दफ़्न थी जिसमें
मासूमों की ख़ामोश चीख़ें
कर दिया गया था
जिन्हें कई टुकड़ों में
बनाने अपनी हवस का
शिकार,


क्यों है वो भेड़िया
अब भी जिंदा?
कर देनी चाहिए
ज़िस्म की उसके
बोटी-बोटी,
बनने गिद्ध और चीलों
का भोजन !! 
<|endoftext|>
<|startoftext|>
मैं? मैं हूँ एक प्यारी सी धरती
कभी परिपूर्णता से तृप्त और कभी प्यासी आकाँक्षाओं में तपती.
 
और तुम? तुम हो एक अंतहीन आसमान
संभावनों से भरपूर और ऊंची तुम्हारी उड़ान
कभी बरसाते हो अंतहीन स्नेह और कभी.....
सिर्फ धूप......ना छांह और ना मेंह.
 
जब जब बरसता है मुझ पर
तुम्हारा प्रेम और तुम्हारी कामनाओं का मेंह
खिल उठता है मेरा मन और
अंकुरित होती है मेरी देह.
 
युगों युगों से मुझ पर हो छाए
मुझे अपने गर्वित अंक में समाये
सदियों का अटूट हमारा नाता है ...लेकिन
फिर भी कभी सम्पूर्ण ना हो पाता है.
 
धरती और आसमान....मिलते हैं तो सिर्फ क्षितिज में
सदियों से यही होता आया है ...और होगा.
जितना करीब आऊं
तुम्हारा सुखद संपर्क उतना ही ओझल हो जाता है.
 
लेकिन इन सब से मुझे कैसा अनर्थ डर?
अंतहीन युगों के अन्तराल से परे ...जब चाहूँ...
 
सतरंगी इन्द्रधनुषी रंगों की सीढियां चढ़ती हूँ
रंगीले कोहरे में रोमांचक नृत्य करती हूँ
परमात्मा के रचित मंदिर में तुम पर अर्चित होती हूँ
तुम्हें छू कर, तुम्हें पा कर, तुम पर समर्पित हो कर
फिर खुद ही खुद तक लौट आती हूँ.
 
अब ना मिलने की ख़ुशी है और ना ही ना मिलने का गम
मैं अब ना मैं हूँ और ना तुम हो तुम.... हैं तो बस अब सिर्फ हैं हम.
 
सिर्फ कहने भर को हूँ तुमसे मैं दूर.....
 
तुम्हारे आकर्षण की गुरुता में गुँथी
परस्पर आत्माओं के तृषित बंधन में बँधी
तुम्हारी किरणों के सिंधूरी रंगों से सजी
तुम्हारे मोहक संपर्क में मेरी नस नस रची.
 
मैं रहूँगी तुम्हारी प्रिया धरती
और रहोगे तुम मेरे प्रिय आसमान
मैं? मैं हूँ आसमान की धरती, और तुम?
तुम हो धरती के आसमान. 
<|endoftext|>
<|startoftext|>
इस कदर छाई है दिल और दिमाग पर तेरी याद की आंधी
इस तूफ़ान में उड़ कर भी तेरे पास क्यों नहीं आ पाती?
इस कदर छाई है तन बदन पर तुझसे मिलने की प्यास
इस प्यास में तड़प कर भी तुझमें खो क्यों नहीं पाती?
 
बस आ...कि अब तुझ बिन कोई भी मुझे संभाल नहीं सकता
गंगा की वेगवती लहरें शिव की बलिष्ठ जटाएं चाहती हैं
बस आ..कि अब तो आंखें बहुत प्यासी हैं...और....
तेरे दर्शनों के सिवा अब कुछ भी इस प्यास को बुझा नहीं सकता.
 
तेरी बाँहों के झूले में झूल जाऊं
तेरी आँखों की नमीं में घुल जाऊं
तेरे हाथों की छूअन से पिघल जाऊं
तेरे गर्म सांसो की आँच में जल जाऊं...
 
तब हाँ...तब....
 
तब मेरे बदन की सब गिरहें खुल जायेंगी
और मैं तेरी बाँहों में और भी हल्की हो जाऊँगी
एक नशा सा हावी होगा मेरी रग रग में
और मैं एक तितली की तरह
रंगों में सराबोर हो कर आकाश में उड़ जाऊँगी.
 
चाहे जब मुझे आकाश में उड़ाना, पर मुझे अपनी चाहत में बांधे रखना
ताकी तेरे बंधनों में बंध कर जी सकूँ, उड़ने का सुख पहचान सकूँ
मुझे प्यासी ही रखना, ताकी तेरे लिए हमेशां प्यासी रह सकूँ
मरते दम तक इस प्यास को जी सकूँ, और इसी प्यास में मर सकूँ
 
अजीब ही बनाया है मालिक ने मुझे
पास लाकर भी दूर ही रखा है तुझसे...
वो ही जानता है इसका राज़.
 
शायद इस लिए की मिलने की खुशबू तो पल दो पल की , और फिर ख़त्म....
पर जुदाई की तड़प रहती है बरकरार, पल पल और हर दम...
इसी तड़प और इसी प्यार में जी रही हूँ मैं...
हर पल, हर दिन....
तुझसे मिलने की आस में, इंतज़ार में, गुम हूँ मेरे हमदम. 
<|endoftext|>
<|startoftext|>
हर तरफ छाया है कोहरा...आँखें हैं कुछ मजबूर
धुंधली सी बादल की एक चादर है
कुछ नहीं आता नज़र दूर दूर...
बस कुछ थोड़ी सी रोशनी और उसके पर सब कुछ खोया खोया सा...
मगर इस कोहरे के पार भी है कुछ...दिख रहा जाना पहचाना सा.
हाँ...तेरा चेहरा है...
प्यार बरसाता, मुस्कुराता सा, आँखों में लिए हजारों प्यार के झरने
दिल में अरमानों की झंकार सुनाता सा, होठों पर हैं मीठी मुस्कानों के नक्श गहरे.
 
तेरे सहारे और प्यार की ताकत है..
जो इस कोहरे के पार भी तेरा प्यारा चेहरा साफ़ दिखाए देता है
चल...जिन्दगी के इस त्यौहार को जी भर के जी लें
मनाएं खुशियाँ .....क्योंकि अभी तुझे और मुझे भी सांस आता है.
 
तुझ संग बीते लमहों की परछायीआं
मेरे उदास क्षणों को रोशनी देतीं हैं
जब मैं होती हूँ और मेरी तनहाईयाँ
तब ये बीते लम्हें जुगनू बन कर टिमटिमाते हैं
 
इन प्यार के ख्यालों के सामने कुछ भी सूनापन रह नहीं सकता
तेरा प्यारा चेहरा किसी कोहरे के पीछे छुप नहीं सकता. 
<|endoftext|>
<|startoftext|>
नीले समुन्दर का साया आँखों में भर के
तेरी प्यारी आँखों के समुन्दर में डूबने को जी चाहता है
 
मचलती लहरों की मस्ती दिल में भरके
तेरी बाँहों के झूले में झूलने को जी चाहता है
 
समुन्दर का खारा पानी मूहँ में भरके
तेरे होठों के अमृत की मिठास चखने को जी चाहता है
 
आ ना सजन, अपनी बाँहों में कस ले मुझे
आँखों में बसा ले मुझे, और
अपने होठों की मिठास, मेरे तन मन और आत्मा में भर दे
 
प्यासी हूँ तेरे प्यार की, कभी नहीं थकूँगी तेरे प्यार से
समुन्दर के रूबरू, आकाश की गोद में, पाताल की गहराईयों में....
कहीं भी तू बुलाये तो मैं आऊँगी
जनमों से तेरी दासी हूँ आ कर तुझमें ही समा जाऊँगी 
<|endoftext|>
<|startoftext|>
मेरे बच्चे, मेरे प्यारे,
तू मेरे जिस्म पर उगा हुआ
इक प्यारा सा नन्हा फूल...
क्या है तेरा मुझसे रिश्ता?
बस....एक लाल धागे का...
टूटने पर भी उतना ही सच्चा, उतना ही पक्का
जितना परमात्मा से आत्मा का रिश्ता.
 
तेरी मुस्कुराहटों से जागता है
मेरी सुबहों का लाल सूरज.
तेरी संतुष्टी में ढलता है
मेरी शामों का सुनहरी सूरज.
तेरी हिम्मतों से खिलता है
मेरी रातों का सफेद चंद्रमा.
तेरी खुशियों में झिलमिलाते हैं
मेरी रातों के चंचल तारे.
 
तेरा जीवन सफ़र है मेरी आकाशगंगा
जहाँ तेरी कामयाबी ...है मेरा स्वर्णिम मुकाम वहीँ
जहाँ तू नहीं...वो स्वर्ग हो कर भी मेरे लिए स्वर्ग नहीं.
 
तेरी हिम्मत की बताये रास्तों पर चल कर
उलझने की बजाये तूने अपना रास्ता खुद चुना.
 
मोती मिलेंगे तुझे...मेरे बच्चे...
 
बस जिन्दगी की सिप्पियाँ खुद ही खोल कर देखना होगा.
अंतहीन नीले आसमान की ऊंचाइयो में अकेले पंछी की तरह धीरज से उड़ना होगा.
अपनी रातों के रंगीन सपनों को खुली आँखों से हकीकत में उतारना होगा.
अपनी खामोशियों में मचलते शब्दों को चुन चुन कर गीतों से संवारना होगा.
अपनी राहों में परमात्मा की उंगली थामे बादलों के महलों में छुपे खज़ाने को खुद ही तलाशना होगा.
 
वेदों की सच्चाईओं का आशीर्वाद देती हूँ तुझे...
 
तेरी आँखों में हर पल सूरज की रोशनी जगमगाए
वायू देवता तेरे प्राणों में निरंतर बसें
वाणी में अग्नी सी साफ़ सच्चाई और
चंद्रमा की चांदनी सी मासूमियत तेरे दिल में बसे.
 
ओ परमात्मा ...
मेरे बच्चे के संकल्प मंगलमय कर दे
उसके रोम रोम में चिंतन की काबिलियत भर दे
मेरे बच्चे के मन में सच्चाई, शांती और मुहब्बत भर दे
मेरे बच्चे को अपना प्रिय जान उसका जीवन सुखमय कर दे
अपने रहमों करम की बारिश से मेरे बच्चे के घर में दाने भर दे. 
<|endoftext|>
<|startoftext|>
तिनका तिनका जोड़ा तुमने, अपना घर बनाया तुमने
अपने तन के सुन्दर पौधे पर हम बच्चों को फूल सा सजाया तुमने
हमारे सब दुःख उठाये और हमारी खुशियों में सुख ढूँढा तुमने
हमारे लिए लोरियां गाईं और हमारे सपनों में खुद के सपने सजाये तुमने.
 
हम बच्चे अपनी अपनी राह चलते गये, और तुम?
तुम दूर खडीं चुपचाप अपना मीठा आर्शीवाद देतीं रहीं.
पल बीते क्षण बीते....
समय पग पग चलता रहा...अपना हिसाब लिखता रहा...और आज?
 
आज धीरे धीरे तुम जिन्दगी के उस मुकाम पर आ पहुंची
जहाँ तुम थकी खड़ी हो ---शरीर से भी और मन से भी.
 
मेरा मन मानने को तैयार नहीं, मेरा अंतर्मन सुनने को तैयार नहीं...
 
क्या तुम्हारे जिस्म के मिटने से सुब कुछ खत्म हो जायेगा?
क्या चली जाओगी तुम अपने प्यार की झोली समेट कर?
क्या रह जायेंगे हम तुम्हारी भोली सूरत देखने को तरसते हुए?
क्या रह जायेंगे हम तुम्हारी गोदी में छुपा अपना बचपन ढूँढते हुए?
 
बोलो माँ?
क्या कह जाओगी इन चंदा सूरज धरती और तारों से?
इन राह गुज़ारों से.....नदिया के बहते धारों से?
क्या कह जाओगी माँ? किसी सौंप जाओगी हमें माँ?
 
या फिर....? या फिर....?
बिखरा जाओगी अपना प्यार अपनी दुआएं और अपनी ममता
इस कायनात के चिरंतन समुन्दर की लहर लहर पर?
 
क्या इस जनम में चुन पायेंगे हम वो दुआएं?
पर वादा है माँ.....
 
इन सब जनमों के पार हम फिर मिलेंगे
तुम्हारी दुआएं चुन कर.
तुम्हारे प्यार से भरी झोली समेट कर, एक नया जिस्म ले कर
हम फिर मिलेंगे माँ...
जन्म जन्मान्तरों से परे...हंसते मुस्कराते.. हम फिर मिलेंगे
फिर एक नई दुनिया बसाएँगे...
इन बिखरते आंसुओं को चुन कर खुशियों में बदल देंगे
पापा, मै, तुम और बच्चे, हम फिर मिलेंगे, हमेशां साथ साथ खुश रहेंगे.
 
इन शब्दों को लिखते जीते जो आंसू मैने गिराये
और जो तुमने नहीं देखे,
वो आँसू तुम पर मेरा क़र्ज़ हैं माँ....
 
तुम्हें भी ये क़र्ज़ चुकाना होगा
इन बिखरे आँसूओं को समेट कर खुशियों में बदलना होगा
तुम्हें भी एक वाद करना होगा.....
 
क्या फिर से एक बार जन्म जन्मान्तरों के पार मिलोगी?
क्या फिर एक बार मुझसे लाल धागे का रिश्ता जोड़ोगी?
क्या फिर एक बार मुझे अपने तन पर सुन्दर फूल सा सजाओगी?
क्या फिर मेरी नन्हीं उंगली थामे मेरे संग-संग चलोगी?
क्या फिर मेरी वाणी पर अपना सम्मोहन बिखराओगी?
क्या फिर अपनी ममता की छाया से मेरा जीवन संवार दोगी?
क्या फिर अपनी मीठी लोरियां गा कर मुझे सुलाऔगी?
क्या फिर मुझे सजना संवरना और गुनगुनाना सिखाओगी?
क्या फिर मेरे नन्हे पंखों में ऊंची उड़ान भरोगी?
 
बोलो माँ? क्या फिर एक बार मिलोगी? 
<|endoftext|>
<|startoftext|>
दुल्हन का सिंगार और किसी की आँखों में बसने का विचार
पूरा ही ना हो पाया...
और इस दिलो-जान से प्यारे दिन की वीरानी
मेरे रग रग में एक ठंडे लोहे की तरह उतर गयी.
 
मुझे भी विकल करती है उन कंगनों की झंकार
जिनसे मैंने अपनी उदास बाहें नहीं सजाई.
मुझे भी सताती हैं मेहंदी की वो लाल मदमाती लकीरें
जो मेरी आकांक्षित हथेलियों पर नहीं लहराईं.
मुझे भी आमन्त्रण देती है उन पायलों और बिछूओं की कसमसाहट
जो मेरे तन मन को कस के बाँध ही ना पाई.
मुझे भी श्राप देते हैं मेरी चिरंतन सूनी सेज के वो फूल
जिनके अंगारों में मैं एक तड़पती बिजली सी दहक ही ना पाई.
 
और फिर पल बीते....और फिर धीरे धीरे...
मै इक मचलती दरिया ना रह कर निपट सूनी मिटटी से भरी दरिया में परिवर्तित हो गयी
रस के सब धारे तो सूख गए पर....
मै अभी जिन्दा हूँ.......
 
इस मन का क्या करुँ?
कहाँ ले जाऊं?
कैसे दिलासा दूँ?
क्या बहाना बनाऊं?
इस मन की यंत्रणा किसे समझाऊँ?
 
जो हर वर्ष शोक मनाता है अपने टूटे दिल का,
जो अब किसी तरह की उम्मीद भी नहीं रखता.
जो अब किसी बंधन में बंधने को भी नहीं तरसता,
जो अब चाहता है तो सिर्फ परमात्मा से आत्मा के मिलन का रिश्ता.
 
जो बस अब यही चाहता है कि..
जो बदल ना पाया उसे सहने की हिम्मत जुटा ले
जो विरह के दुःख मिले उन्हें अपने आँचल में छुपा ले
और चुप चाप रो ले,..आँसू बहा ले....
 
कुछ ऐसे आँसू जो बहें तो शर्मिन्दगी ना महसूस हो
कुछ ऐसे आँसू जो बहें तो दिल को दिलासा दें
कुछ ऐसे आँसू जो बहें तो मन को राहत दें
कुछ ऐसे आँसू जो बहें तो आत्मा को निखार दें
कुछ ऐसे आँसू जो बहें तो अगले जनम का आईना निखार दें
 
जिस आइने में मैं फिर से खुद को देखूं ...ऐसे कि....
 
फिर एक रंग बिरंगी पंखों वाली तितली
जो इन्द्र धनुष तक उड़ सकने की क्षमता रखे
फिर एक मचलती खिलखिलाती दरिया
जो इस बंजर धरती को अपने रस से उबार दे
फिर एक सोलह श्रृंगार युत दुल्हन
पहने सिंदूर, पायल, बिछिया, कंगन, और
अपने साँवरे की सेज गुंजार दे 
<|endoftext|>
<|startoftext|>
मेरी नज़रों ने वायदा किया है मेरी रूह से
कि सनम तेरे सिवा कुछ ना देखेंगी
तू ये जानता है ना कि मेरी रूह तू है?
 
मैं शायद खुदा की बनायी पहली और अकेली औरत हूँ
जो अपने जिस्म के टुकड़े से ज्यादा प्यार अपने आदमी से करती है
क्योंकि जिस्म के सब टुकड़े भी तो तूने दिए हैं
क्योंकि मेरी जिन्दगी की ये पवित्र खुशी भी तो तूने दी है
क्योंकि इस मन को बेइंतहा सहारा भी तो तूने दिया है
क्योंकि मुझ नाचीज़ को आसमान पर उड़ना भी तो तूने सिखाया है.
 
तू इतना जान ले हमदम की तेरे बिना मैं कुछ भी नहीं
कि मेरी ख़ुशी मेरी जिन्दगी तू है
कि तेरे बिना जिन्दगी जिन्दगी ही नहीं
मेरी रूह ने वादा किया है मेरे खुदा से कि सनम
अगर तुझसे हुई जुदा तो तड़प के मर जायेगी
रूहों का सफ़र कभी फनां नहीं होता, पर
मेरी रूह तेरे बिना ना जी पायेगी...
 
बहुत डरती हूँ की कभी इस हालत पर ना पहुंचूँ कि
तुझसे चाहूँ तो बात ना कर सकूँ.
चाहूँ तो तुझे देख ना सकूँ.
तेरी पुरसुकूँन आवाज का मीठा अमृत अपने दिलो दिमाग में
ना महसूस कर सकूँ.
ऐसा तो हो नहीं सकता, सिवाय तब की जब
तू मुझसे जुदा हो गया हो और मौत के अंधेरों में खो गया हो
क्योंकि ये तो हो नहीं सकता कि जीते जी तू मुझसे रूठ गया हो.
 
मेरे होते तू मर नहीं सकता
क्योंकि मेरी जिन्दगी तू है, गर मै हूँ जिन्दा
तो फिर तू भी यहीं कहीं है.
 
मेरी हंसी खुशी सब तू ही है
मेरी जान...मै जीना चाहती हूँ, हँसना चाहती हूँ
क्या मेरी खातिर रहेगा तू हमेशाँ जिन्दा?
क्या मेरी खातिर रहेगा तू हमेशाँ मेरा दिलबर?
क्या मेरी खातिर रहेगा यही तेरे ख्यालों का असर?
 
दिल चाहता है कि खुदा से और तुझसे एक वादा ले लूं..
कि देखेंगी मेरी आँखें तुझे ही
जब तक मेरी आँखों में देखने की हिम्मत है
कि सुनूँगी तेरी आवाज़ जब तक जिंदा हूँ
कि तेरी गैर मौजूदगी का एहसास ना हो
कि कभी मजबूर ना होऊँ तेरी दूरी से
कि सोऊँ जब चिरनिद्रा में तो
रूह में, आँखों में समा कर तुझे...
कि जाऊं मैं तुझे छोड़ कर, ना कि तू मुझे.
तुझसे जुदा मैं कभी हो नहीं सकती, बस
मेरी मौत है तेरी दूरी मेरे लिये..
 
तू ना होगा तो किस को इस पागलपन से चाहूंगी?
तू ना होगा तो किस से इस पागलपन से लडूंगी?
तू ना होगा तो किस से इस पागलपन से प्यार कर सकूंगी?
तू ना होगा तो कौन दिखायेगा मुझे इस धरती पर स्वर्ग?
तू ना हो तो कौन मुझे पलकों पर बिठाएगा?
तू ना होगा तो कौन मुझे जिन्दा रखेगा?
 
तू रह जिन्दा सनम ताकि मैं जी सकूँ
तू रह शादाब ताकि मैं हंस सकूँ
तू रह ताकि मेरी आस पास तेरे वजूद की खुशबू रहे
तू रह इस दुनिया में ताकि ये दुनिया रहने के काबिल रहे
तू चल ताकि तेरे साए की छावं में, मैं शांती से सफ़र कर सकूँ
तू रह आबाद ताकि मैं बस सकूँ
बस तू ही तू है, इस जिन्दगी में, रूह में, सफ़र में,
तू रह मेरी आस पास ताकि मैं हँसते हँसते मर सकूँ.
 
बहुत खुश हूँ मैं कि जिन्दगी ने मुझे अधूरा नहीं लौटाया
एहसान है तेरा की मुझे प्यार में जीना आया
कद्रदान हूँ तेरी कि अपनी कोख में तुझे समाया
शुक्रगुज़ार हूँ तेरी कि खुदा की जांनिब तुझे पाया
दौलतवार हूँ कि तेरी छाहँ का आशियाँ पाया.
 
मेरे प्यारे, परम पिता के बनाये आदमी, तू इतना प्यारा क्यों है?
तू इतना दिल को समझने वाला हमसाया क्यों है?
तेरे जनमदाता में जरूर कुछ होगा कि तू एक चीज़ है
कभी सोचती हूँ... उस वृक्ष को भी चाहती हूँ मैं जिसका तू बीज है. 
<|endoftext|>
<|startoftext|>
वो आया
मेरा मन कुछ भरमाया
इससे पहले कि मै कुछ सोचती
अपने मन को टटोलती या कुछ सपने बुनती
अचानक पाया कि
वो तो था सिर्फ एक साया.
 
सालों बीते
जिन्दगी ने एक दिन फिर सामने ला खड़ा किया
मैने हैरानी से पलकें झपकाईं तो
उसे उसके जीवन साथी के संग पाया,
और वो?
कुछ नया नया सा...
हालांकि पुरुष था,
फिर भी कुछ शर्माता सा पेश आया.
 
मैं अचानक नींद से जागी
सब उमीदें जैसे पर लगा कर भागीं
और मैं जिन्दी के पथरीले धरातल पर आ खड़ी हुई.
तो अब? अब आगे बदना होगा
खुद ही खुद को संभाल कर
नई राहें तलाश करने को चलना होगा.
 
मैं चलती रही
कुछ राहें बनती रहीं, कुछ मैं बनाती रही
वो भी चलता रहा
पुरुष था ना,
उसके लिये राहें आसानी से खुलती रहीं
सालों पर सालों की परतें जमती रहीं.
 
एक दिन फिर मिले
वो ही पुरानी बातें.....पुराने शिकवे गिले
मेरे सपनों की रानी थीं तुम
क्यों तब कुछ नहीं बोलीं थीं तुम?
आज भी तुम्हें पूजता हूँ.
काश...तुम्हारा हाथ थाम कर चला होता
तो सफ़र कुछ अलग अंदाज में ढला होता.
 
मैं फिर हैरान परेशान......
वापिस मन की गहराईयों में उतरी
अपने वर्त्तमान की ऊचाईयों नीचाईयों में भटकी
शायद अभी भी कुछ था
जो कसमसाता था, सवाल करता था
कि ये ना होता तो क्या होता?
वैसा होता तो क्या अच्छा होता?
सवाल तो बहुत थे पर जवाब कुछ ना आया.
 
फिर एक दिन जाना
कि वो मौत से वाबस्ता था
मेरा मन ना रोता था ना हँसता था
फिर भी ना जाने क्यों यूँ ही पल पल तड़पता था.
 
आखिर आ खड़ी हुई परम पिता ईश्वर के द्वारे
माँगी दुआएं,
और बांधी हर ठिकाने मन्नती धागों की कतारें.
जाने मेरे धागे पक्के थे
या फिर मेरी दुआएं सच्चीं
या फिर था बस एक बहाना....
वो मौत के दरवाज़े से
खुदा के रहमों करम में लिपटा लौट आया.
 
जिन्दगी की रफ़्तार बहुत भारी है
वो ही दस्तूर अब फिर से ज़ारी है
अब ना कोई खबर आती है ना जाती है
मगर इतना जानती हूँ कि
आजकल वो फिर से हँसता बसता है
पर हाँ....अब फिर से उसका और मेरा अलग अलग रास्ता है.
 
क्या करें?
खुदा के बन्दे हर नए मोड़ पर एक नया रास्ता तलाशते हैं..
और फिर..
जिन्दगी के सफ़र तो बस अपने अपने ठिकानों पर ही जँचते हैं. 
<|endoftext|>
<|startoftext|>
मेरे दिल के राज, मेरी जिंदगी का ताना बाना
पूरा तो मैने भी ना जाना
तो तुम्हें कैसे बताऊँ कि कब हुआ मेरे सपनों के नगरी में तुम्हारा आना जाना.
 
तुम्हारे प्यार का सुकून तुम्हारे प्यार की मस्त मदहोशी
मेरे हिस्से की ख़ामोशी, मेरे हिस्से की मदहोशी
क्या पूरा पूरा जी पाई? या फिर टुकड़ों में?
पहले तो खुशियाँ दिमाग में समाई
और फिर बाद में मेरे अस्तित्व को तोड़ती रुदन के आंधी आई.
 
पर देखो...मैं आज भी खड़ी हूँ --- आखिर कर लिया खुद को साकार
इस दुनिया में परमात्मा ही तो है चिरंतन और निराकार
बस मना लिया खुद को...
कि मैं भी हूँ उसी का शाश्वत आकार...
तो फिर जिन्दगी के हादसों से कैसी तकरार?
 
इतना प्यार करुँ सबसे इस परमात्मा की सृष्टी में
कि बस घायल हों जाऊं...... और ख़ुशी ख़ुशी कुर्बान
ताकी ला सकूँ सबके चेहरे पर एक तृप्त मुस्कान
 
बनाऊं मुहब्बत की पराकाष्टा की समाधी
और बस एक जुट हों जाऊं उसमें तल्लीन
जिस तरह थी कृष्ण के होठों पर बीन 
<|endoftext|>
<|startoftext|>
कौन कौन है बसता इस सुनहरी नगरी में
कुछ अपने कुछ पराये
कुछ कोहरे कुछ साए
धुंधले हैं या उजले?


रमती रहूँ इस नगरी में या फिर बेघर हो जाऊं?
इस नगरी में मेरा कुछ ना अपना ना पराया,
सब प्रभु का जाया और फिर उसमें ही समाया
मैंने तो कुछ ना बनाया ना बसाया
कोई भी चिरंतन गीत ना लिखा ना गाया
तो फिर इस जादुई नगरी में क्या पाया?


प्रभु ने भेजा पालना....
पर मेरा मन चाहे इसी नगरी में डोलना
क्यों ना चाहे नए पालने का झूला झूलना?
ऊँची उड़ान भर बादल छूना?
इन्द्रधनुषी सतरंगी किरणों पर लहराना?
क्यों चाहे इसी नगरी में डोलना?
क्या कोहरे में पलते सपनों की चमकीलीं परतें नहीं है खोलना?


प्रभु से कैसे हो मिलन?
मैं इक बहता दरिया और परमात्मा इक विशाल समुन्दर
कब तक ना होगा मेरा उससे मिलन?
इधर जाऊं उधर जाऊं -- क्यों?
समुन्दर में समा जाऊं तो बस फिर सुकून से बहती जाऊं.
समुन्दर की हो कर
उसकी तरंगों में अपना पूर्ण अस्तित्व खो कर
बस उस जैसी ही हो जाऊं. 
<|endoftext|>
<|startoftext|>
तुम्हारा सच, मेरा सच
बस तुम जानो या मैं जानूं.
तो फिर क्यों है इतनी उम्मीदें, बंधन और कड़वाहट?
 
तुम्हारा अकेलापन या मेरा अकेलापन
बस तुम जानो या मैं जानूं.
तो फिर क्यों है इतना इंतज़ार और बेकरारी
एक आकांक्षित मिलन की?
 
तुम्हारे सपनों की हंसीं या उनका रुदन
मेरे सपनों की हंसी या उनका रुदन
बस तुम जानो या मैं जानूं.
तो फिर क्यों है नींदों में मचलती मुस्कुराहटों की झंकार?
 
जन्म और मृत्यु के बीच का अंतराल
मृत्यु और जन्म के बीच का अंतराल
ये बस तुम जानों या मैं जानूं कि क्यों है इतना इंतज़ार.
 
अपनी मुहब्बत की दुनिया के राजा रानी, उसी मुहब्बत की दुनिया के भिखारी क्यूं होते है? 
<|endoftext|>
<|startoftext|>
इच्छाओं का घर--- कहाँ है?
क्या है मेरा मन या मस्तिष्क या फिर मेरी सुप्त चेतना?
 
इच्छाएं हैं भरपूर, जोरदार और कुछ मजबूर.
पर किसने दी हैं ये इच्छाएं?
क्या पिछले जनमों से चल कर आयीं
या शायद फिर प्रभु ने ही हैं मन में समाईं?
 
पर क्यों हैं और क्या हैं ये इच्छाएं?
 
क्या इच्छाएं मार डालूँ?
या फिर उन पर काबू पा लूं?
और यदि हाँ तो भी क्यों?
 
जब प्रभु की कृपा से हैं मन में समाईं?
तो फिर क्या है उनमें बुराई? 
<|endoftext|>
<|startoftext|>
हल्की बूँदा-बाँदी में भी
लपेट ली है उसने शाल
काली, मैली शाल देह पर डाले
झुर्रियों वाले मुँह से
झरती हुई बूँदों को देखती
निर्लिप्त बैठी हुई
घुटने मोड़कर पेट में सटाये
वक्त और काम की मार से टूटी हुई देह
आसानी से मुड़ जाती है
बैठी हुई है पैर मोड़े
घुटनों को पेट के साथ जोड़े
चाय का गिलास लिये हाथ
पी रही है चाय
हर चुस्की का रस लेती हुई
पलों में डूबकर जीती हुई
खाना मिले, न मिले
भूख से पेट जले तो जले
पर चाय ज़रूर मिले
दिन-भर में कई-कई बार
क्योंकि यही तो है आधार
चाय और बीड़ी पर
चल रहा है जीवन
बीड़ी फूँकती है दनादन
जल गये हैं फेंफड़े
रुक रहा स्पंदन
फिर भी हारा नहीं है मन
चलती है
तो साँसें फूलती हैं
पर है निर्विकार
नहीं है चिंता
उसका तो यही मौज
यही आधार
नहीं है कोई शिकायत
न आसमां से, न ज़मीं से
कहती नहीं भेद किसीसे
मेल रखती है सभीसे
विदुषियों से भी अधिक विचारशीला वह
किंतु संघर्ष का टीला वह
जानती है जीवन की लीला वह
घर है झगड़े का घर
मिलती है उपेक्षा
वह कहती है राम की इच्छा
वह जानती है सच
नहीं पोसती झूूठे आदर्श
गल गया है तन-मन
फिर भी हर हाल में
जी रही है जीवन
चाय पीती है गरीब औरत
दुबली अंगुलियों से थामे चैन का गिलास
फिर धुँए से भरेगी साँस
यही है आनंद का सार
सब भूलो
कि दुनिया है बेकार 
<|endoftext|>
<|startoftext|>
अब कूड़े के पास से गुजरते हुए
यूँ ही न निकल जाना
या घृणा से मुँह न फेर लेना
कूड़ पर फेंकी गई गठरियोंं में
कभी-कभी ज़िन्दगी भी होती है बंद
जिसे फेंक दिया जाता है
मौत का निवाला बनने के लिए
और निश्चित तौर पर
वह ज़िन्दगी बेटी की होती है


गौर से देख लेना गठरी को
गठरी कहीं रोती न हो
कहीं हिलती-डुलती न हो
यह देखने के लिए
थोड़ा ठहर भी जाना


जहाँ
बेटियाँ बुहारन बन सकती हैं
वहाँ कचरे पर
एक नजर डाल लेना ज़रूरी है 
<|endoftext|>
<|startoftext|>
वे दे रहे हैं
फाइव स्टारों में लंच-डिनर
पर घर की थाली मेज पर
धरी रह जाती है
दिन पर लिखा है उनका नाम
रात भी उनकी मुट्ठियों में समा जाती है


पत्नी तरसती है
घर में साथ खाने के लिए
बच्चे तरसते रह जाते हैं
पिता की गोद में बैठने के लिए
माँ तरसती रह जाती है
बेटे से दो बातें करने के लिए


अपने घर को घर बनाने के लिए
अपने ही घर से निष्कासन ले लेना पड़ता है
स्वेच्छा से
वे कागज के टुकड़े हमेंं थमाकर
हमसे छीन रहे हैं हमारा समय
पैसों के ढेर पर बैठकर भी
फुर्सत के मामले में
कंगाल हो गये हैं हम


हमसे हमारे समय को छीनकर
उन्होंने हमें ज़िन्दगी से
बेदखल करने की कोशिश की है
पर यह आज की दंड-संहिता में
अपराध नहीं है 
<|endoftext|>
<|startoftext|>
उठा लिया है भार
इस भोले अमलताश ने
दुनिया को रोशन करने का
बिचारा दिन में भी
जलाये बैठा है करोड़ों दीये! 
<|endoftext|>
<|startoftext|>
न जाने किस स्त्री ने
टाँग दिये अपने सोने के गहने
अमलताश की टहनियों पर
और उन्हें भूलकर चली गई
<|endoftext|>
<|startoftext|>
पीली तितलियों का घर है अमलताश
या सोने का शहर है अमलताश
दीवाली की रात है अमलताश
या जादुई करामात है अमलताश!
<|endoftext|>
<|startoftext|>
आश्विन आया है अभी-अभी
थकान उतारने के लिए नहाया
नदी में
सज-धजकर तैयार हुआ
पगड़ी बाँधी और उसमें खोंस ली
कास की सफेद कलगी
उसकी देह को छूकर
आ रही है ठंडी हवा
<|endoftext|>
<|startoftext|>
आश्विन की सुबह
रोज नहाती है
आकाश की साँवली झील में
पहन लेती है केसरिया साड़ी
और झाँकने लगती है
पूरब की खिड़की से
उसके भींगे बालों से टपकी बूँदे
अटकी रह जाती हैं
घास की फुनगियों में
<|endoftext|>
<|startoftext|>
देखोगे आश्विन को हँसते हुए?
तो देखना
हर नीली सुबह
वह न जाने किससे बातें करता है
और खूब हँसता है
हरसिंगार के पेड़ के नीचे
सवेरे उसकी हँसी बिखरी रहती है 
<|endoftext|>
<|startoftext|>
अपनी जगह पहचान लेती है लड़की
एक कदम पीछे रहती है वह
आगे जाने का मौका
दे देती है लड़कों को
स्वीकार कर लेती है हँसकर
तहखाना अपने लिए
आसमान दे देती है लड़के को 
<|endoftext|>
<|startoftext|>
ज़रा देखो
कि कहाँ है हवा?
कहाँ है पानी?
कहाँ है स्त्री?
जहाँ भी है ये तीन चीजें
वहाँ ज़िन्दगी है 
<|endoftext|>
<|startoftext|>
मेरे चेहरे से अक्सर
झाँक जाती है मेरी माँ
लोग कहते हैंं
कि उन्होंने मुझमें मेरी माँ को देखा


आईना देखती हूँ
तो अपने ललाट में दिखाई देता है
माँ का ललाट
कभी भाई के चेहरे से झाँकती होती है माँ
तो कभी बेटी की बोली में
सुनाई देती है माँ की आवाज़
तो कभी बक्षन की काया में
छाया बनकर चलती होती है माँ


शरीर की सीमाओं को पार करके भी
अदेह होकर भी
रह न सकी वह हमें छोड़कर
कि वह लौट रही है हम सबके अस्तित्व में


हममें प्रकट होती है माँ बार-बार
माँ चलती रहती है हमारे साथ उम्र-भर
अपनी रचनाके मोह में बँधी
हमीं में समाकर
हमारे ही साथ निरंतर
आखिर बिना माँओं के
रह भी कैसे पायेगी यह पृथ्वी
सप्राण और सजीव? 
<|endoftext|>
<|startoftext|>
आत्मा से टूटा एक टुकड़ा
मेरी काया में लिपटा हुआ
जो बेटी बन गया
मेरी आत्मा का दूसरा हिस्सा टूटा
मेरी हड्डियों से मिलकर
बेटा बन गया
ओ जादूगर दुनिया के!
एक जादू का श्रेय तो
 तुमने मुझे भी दिया
मैं इस जादू के बदले
क्या दूँ तुम्हें?
 न दे पाउंगी वैसा अनमोल कुछ
जैसा तुमने मुझे दिया
क्योंकि माँ बनाकर तुमने तो मुझे
छोटा ईश्वर बना दिया! 
<|endoftext|>
<|startoftext|>
आज तक तो ढूँढ़ती ही रह गई वैसे शब्द
जो हो सकते थे तुम्हारी ममता और
छोह के बराबर
पर मिले नह़ीं


अब तक ढूँढ़ रही हूँ वे पेन्सिलें
जिनसे बना सकूँ माँ!
तुम्हारी मोटी-मोटी आँखें
पूरी दुनिया में जो थीं
अपनापन की पहली और सच्ची पहचान
अटूट प्यार के बोल छुपाये
तुम्हारे ओठ
बुखार में दवा की गोली
और पानी का गिलास थमाते हुए
पिता! तुम्हारे वे हाथ
रात-दिन अपने बच्चों के लिए व्यस्त
तुम दोनों की कायाएँ!


वे स्वेटर बुनते
फल काटते
और अपने हाथ का अनोखा स्वाद वाला
खाना परोसते
माँ! तुम्हारे दो कोमल हाथ
हम सबके भविष्य के सपने देखतीं
पिता! तुम्हारी कभी चमकतीं
तो कभी धुंध से भरी आँखें!
अपने जादुई शब्दों से
 हमारी बाँहों को पंखों में तब्दील करते
और हमारे लिए एक अछोर आकाश रचते
पिता तुम!


कहाँ मिलीं वैसी पेन्सिलें
जिनसे उकेर पाती यह सब?
अब तक खोजती रह गई वे रंग
जिनमें हल्का—सा भी
अक्स दिखाई देता तुम्हारा
अब करूँ क्या?
इसीलिए बैठी रह गई हूँ
हाथ में थिसारस, पेन्सिल और ब्रश लिये 
<|endoftext|>
<|startoftext|>
गर्मी की धूप में
सुर्ख़ बौगेनवीलिया की
एक उठी हुई टहनी की तरह
वह पतली लड़की
गर्म हवा झेलती
साइकिल के पैडल मारती
चली जा रही है
वह जब भी निकलती है बाहर
कालेज के लिए
कई काम हो जाते हैं
रास्ते में दवा की दुकान है
और डाकघर भी
काम निबटाते और वापस आते
देर हो जाती है अक्सर
सवेरे का गुलाबी सूरज
हो जाता हे सफेद तब तक तपकर
रोज ही करती है सामना लू का
उसे अपना रास्ता मालूम है
अब रास्ते में जो मिले
छाँह की उम्मीद उसे नहीं रहती है
धूप के लिए लड़की
हमेशा तैयार रहती है 
<|endoftext|>
<|startoftext|>
किसी तरह अस्तित्व-रक्षा में लीन
ठिकाना मालूम नहीं है अपना
कभी रेलगाड़ी में
कभी चौराहे पर
तो कभी किसीके द्वार पर
हर जगह दिख जाती हैं
उनकी फैली हथेलियाँ
ओठों पर याचना है
बीत जाएगी इसी तरह उम्र इनकी


दु: ख नहीं है इनके लिए किसीको
न किसीके पास समय है
इनके लिए कुछ सोचनेका
परंतु
इन्हें समाज से बहिष्कृत करने के लिए
समय भी था
और ताकत भी थी
समाज क्रूर बन गया
तो माता-पिता भी पत्थर
जिन्होंने जन्म देकर त्याग दिया


क्या है पहचान इनकी?
सृजनहार की गलती का
और समाज के अन्याय का
फल भोगते हुए वे
भटक रहे हैं कहाँ-कहाँ?


पता खो गई चिट्ठियोंकी तरह
कोई गंतव्य नहीं है इनका
गौर से देखो
वे बिना पते की
फाड़ी गई चिट्ठियाँ हैं
एक अदृश्य डस्ट बिन में 
<|endoftext|>
<|startoftext|>
गाड़ी जब रुकेगी जाम में
या लाल बत्ती पर
तो आयेगा कोई साँवला—सा लड़का
शीशा साफ करेगा
हमारे रोकने पर भी नहीं रुकेगा
और फिर पारदर्शी दीवार के बाहर
खड़ा रहेगा दो क्षण
पैसे न मिलने पर गिड़गिड़ायेगा
धीमे स्वर में
जैसे मंत्र पढ़ रहा हो
फिर भी यदि हम अंधे-बहरे बने बैठे रहे
तो वह निर्लिप्त—सा
चल देगा किसी दूसरी गाड़ी की ओर
वहाँ फिर यही सब दुहरायेगा
एक कमजोर औरत आयेगी
कमर पर एक दुधकट्टू नंगा बच्चा लिये
अपने मुँह पर
अपनी पाँचों उंगलियाँ जोड़ेगी कौर की तरह
बच्चे को दिखा-दिखाकर
हाथ पसार देगी
बाजार में चलते हुए
कोई बच्चा मिलेगा
काला, मैला, दुर्बल और फटेहाल
"बाबू खाने के लिए पैसे दो"
आगे बढ़ने पर कूड़े का ढेर मिलेगा
उस पर दो जीव दिखाई देंगे
कुछ सूँघते हुए कुत्ते
और कचरे बीनते हुए बच्चे
गाड़ियाँ चली जायेंगी अपनी राह
लोग चले जायेंगे अपने घर 
<|endoftext|>
<|startoftext|>
पानी की तलाश में चोंच खोलकर घूमते
थके-हारे पक्षी की तरह
दिन का वह कुम्हलाया तीसरा पहर भी
तपते-हाँफते दिन—सा
सूना और सन्नाटा था
एकाएक न जाने कैसे खो गयी थी
दुनिया की सारी आवाजें


धूप रहते हुए भी न जाने कैसे
सारी आकृतियाँ गायब हो गई थीं
तभी कई भूले-बिसरे दर्द
वृद्ध परिजनों का रूप धर-धरकर
ऐलबम के पुराने
ब्लैक ऐंड व्हाइट चित्रों की तरह
निकल-निकलकर चले आये थे
मेरे समीप
और बैठ गये थे
मेरे मन के दालान में


उनका इस तरह बैठ जाना अपने पास
उनके अपनेपन की गंध का
इस तरह पसर जाना चारोंं ओर
अचानक बहने लगा था नीला पानी
आकाश की तरह तन जाने का दर्द
भोग रही थी मैं


वे मेरे पास रहते हुए भी इतने दूर थे
कि मैं उनके हाथ अपने हाथों में
नहीं ले सकती थी
वे न जाने क्या कह रहे थे
मैं सुन नहीं पा रही थी
यह नजदीकी क्या होती है
जब दूरी एक सृष्टि-भर की हो?
वे तो थे मेरे चारोंं ओर
पर मैं उनसे कुछ कह-सुन नहीं सकती थी


यह मेरे जीने की यंत्रणा है
और न जाने कैसे
आनंद भी यही है
कि बार-बार उन्हें देखकर
दुर्घटनाग्रस्त और लहूलुहान होकर भी
मैं उन्हें अपने सीने में बसाये रखना चाहती हूँ 
<|endoftext|>
<|startoftext|>
एक शिशु को जन्म लेने के बाद
मिलती है यह रोशनी की दुनिया
तब वह जीना शुरू करता है
सूरज के उजाले में
वही आधार है जीवन का
हमारी साँसों का मालिक वही
रात-दिन का निर्माता
पूरी सृष्टि को गढ़ने वाला
लेकिन सूरज की रोशन दुनिया से
अलग है कोख की अँधेरी कोठरी
माँ गढ़ती है अपने शिशु को
कला-कक्ष के अंधकार में
यह अँधेरा सर्जन का अँधेरा है
जो बड़ा है रोशनी से
जिसे यह नहीं मिलता
उसे सूरज भी
ज़िन्दगी का उजाला दे नहीं सकता। 
<|endoftext|>
<|startoftext|>
मेरे पास प्यार था
जो मैंने बाँटा
फूलों और तितलियों को
जमीन, आसमान और बादलों को
हवा और चिड़ियों को
पहाड़ों, नदियों और झरनों को
एक-एक दूब
और एक-एक ओस-बूँद को
धूप-किरणों और पत्तियों को
दूब पर रेंगते घोंघे और भृंग को
कुत्तों, बकरियों और हिरनों को
गाय, भैंसों और घोड़ों को
उदास चेहरोंं और बच्चों को
और भी न जाने किस-किस को
सबको बाँटते-बाँटते भी
खत्म नहीं हुआ है प्यार
अब तक ज्यों-का-त्यों है
ताज्जुब है
अब तक, जबकि
दिन चल दिया है सोने 
<|endoftext|>
<|startoftext|>
जनवरी का महीना है
आधी रात से ऊपर का वक्त
सन्नाटा लगा रह है गश्त
झन्न बोल रही है उसकी सीटी
इंसान जड़ हो गया है बिस्तर में
पेड़ों की पत्तियाँ भी जमकर
काठ हो गई हैं
ठंड के बिच्छुओं के अनगिनत डंकों से
सड़क हो गई है अचेत


नीली चादर पर
दुधिया झीनी मशहरी में
चाँद सोया हुआ है
गहरी नींद में


जाग रही है तो बस एक बेचैन कलम
जो लगातार भागी जा रही है
ऐम्बुलेंस की तरह
शब्दों का बजाती हुई हार्न
और चीखती हुई
क्योंकि उसे बचाना है जीवन


जब तक कलमें दौड़ रही हैं
तब तक एक-एक जान है अनमोल
भरोसा रखो उन कलमों पर
जो सोती नहींं
अभी भी कितनी आँखों में नमी है
और कितने हाथ सक्रिय हैं
किसीको सँभालने के लिए
यह सब इसलिए कि
कलमें जाग रही हैं 
<|endoftext|>
<|startoftext|>
एक चाँद तुम्हारी खिड़की के आसमान पर है
जो तुम्हें बेहद प्यारा लगता है
जिसे देखकर तुम्हें
तुम्हारी प्रेमिका याद आ जाती है


एक चाँद
मेरे भी खुले आसमान पर है
पर उसे देखकर
भुखमरी के इस मौसम में
मेरे मुँह से
एक ही शब्द निकलता है- 'रोटी'
मुझे रोटी याद आती है


चाँद को चाँद कहने के लिए
ज़रूरी है पेट में रोटी का होना 
<|endoftext|>
<|startoftext|>
यह चाय का मग्गा
कितना प्यारा है!
मन करता है चूम लूँँ इसे
 (वह तो करती ही हूँ चाय पीते हुए)
कितना अपना लगता है यह!
कि जब मैं थकती हूँँ
यह चला आता है मेरे पास
मेरी थकान दूर करने
जब भी लिखते-लिखते
थकती हैं उंगलियाँ
चिकमिक करने लगती है नज़र
और आँखें बंद होने लगती हैं
लपककर भागती हूँ किचेन में
बनाती हूँ चाय
और ढाल देती हूँ इस उजले मग्गे में
फिर कुछ क्षणों के लिए
यह मग्गा होता है मेरे साथ
और मैं रहती हूँ इसको लिए हाथ
हाय रे मग्गे!
तेरी जय हो! 
<|endoftext|>
<|startoftext|>
कोई चुपके-चुपके चुरा रहा है
हमारा समय
रोटी की तरह खाता है हमारा वक्त
सूती कपड़े की तरह तंग हो गये हैं
हमारे दिन-रात
हमारा वजूद समा नहीं रहा उसमें
गरीब की चादर बन गया है वक्त
सिर ढँको तो पाँव नंगे
पाँव ढँको तो सिर


वे हाथ कहाँ दिखाई देते हैं
जो नचा रहे हैं हमें?
हम कठपुतलियाँ हैं बेशक
क्योंकि नाच रहे हैं
पर काठ के नह़ीं बने हम
हम जीवित हैं
साँसें चल रही हैं हमारी
हमारे हाथ-पैर भी चल रहे हैं
दिल और दिमाग भी
पर सब चल रहे हैं
किसी और के इशारे पर


हम बँधुआ मजदूर हैं
बाजार के गुलाम
जो सिर्फ़ विस्तार चाहता है
और दुनिया में कुछ नह़ीं
किसीका वजूद नह़ीं
सब बेजान-बेकार! 
<|endoftext|>
<|startoftext|>
ढाबे में,
कुर्सियों पर बैठे
सैकडों लोग अपनी भूख मिटा रहे हैं


वहीं नेपथ्य में कुछ बच्चे
अपनी छोटी-छोटी देहों से
लगे हुए हैं कामों में


छोटे-छोटे हाथ
बड़े हाथों को मात देते हुए
फुर्ती से नाच रहे हैं
काँच के गिलासों से
गिर रहा है भूरा पानी


खाने की उम्र में खिलाने का काम करते हुए
दिन-भर में सैकड़ों लोगों की थालियाँ धोते हैं
फेंकते हैं सब्जियों की अनखायी फाँकें
भात के-दाने
नालियों में


जाड़े में उनके पैर
पावरोटियाँ बन गये हैं
छिद्रयुक्त
मुँह से लेकर पैर तक, पूरी देह
अँधेरे में डूब गई है


टेबुल पर नाश्ता देते हुए
प्लेटों से चिपकी हुई हैं उनकी नजरें
जो लाख खींचने से भी छूटती नहीं
तश्तरियों के साथ
अपनी दृष्टि भी छोड़कर
वहीं मेज पर
वे वापस गायब हो जाते हैं नेपथ्य में


इन बच्चों की आँखों में
कोई सपना नहीं है
इनकी देह पर खड़ी है
हमारी दुनिया! 
<|endoftext|>
<|startoftext|>
सुन! रात लोरियाँ गा रही है
 मुन्ने तू सो जा
सोये सभी बसेरों में
तू सपनों में खो जा


बादल की चादरिया ओढ़े
झिलमिल-झिलमिल वाली
चंदा मना रहा है नभ के
आँगन में दीवाली
तारों के दीपक जागेंगे
टिमटिम तू सो जा।


निंदिया ने सारी दुनिया पर
कैसा जादू फेरा!
सूरज भी थककर सोया है
कैसे ओढ़ अंधेरा
पाखी के पंखों में बच्चे
सोये तू सो जा 
<|endoftext|>
<|startoftext|>
एक कहानी सुन ओ मुन्ने!
एक कहानी सुन!


एक चिरैया कितना भटकी
दाने की तलाश में
मोती-से दो दाने पाकर
झूम उठी उल्लास मेंं
एक कहानी सुन ओ मुन्ने!
एक कहानी सुन!


जंगल-नदिया पार कर चली
लिये खजाना चोंच में
बच्चे मेरे भूखे होंगे
डूबी थी इस सोच में
एक कहानी सुन ओ मुन्ने!
एक कहानी सुन!


उड़ते-उड़ते पेड़ आ गया
पुलक उठी बेचारी
बच्चों ने आहट पहचानी
फूटी थी किलकारी
एक कहानी सुन ओ मुन्ने!
एक कहानी सुन!


चीं-चीं-चूँ-चूँ लगे माँगने
"खाना दे दो माता
इतनी भूख लगी है कि अब
रहा नह़ीं है जाता
एक कहानी सुन ओ मुन्ने!
एक कहानी सुन!


दाना देकर लगी सुनाने
लोरी वह गौरैया
छोटू-मोटू लगे झपकने
ओ मैया री मैया!
एक कहानी सुन ओ मुन्ने!
एक कहानी सुन! 
<|endoftext|>
<|startoftext|>
खो गया कहीं
वक्त दो पलों का भी, है बचा नह़ीं


कब हुई सुबह गया, दिन भी कैसे बीत कब?
कैद अपनी दौड़ में, सबको भागना है अब
रात-दिन वही
मौसमों के रंग अब दिख रहे नह़ीं


बंद इस हवा में रहता रोज़ इंतज़ार है
बहने को मचल रहा सिमटा-सिमटा प्यार है
बूँद-बूँद ही
बहना ज़िन्दगी है अब
चल रही घड़ी


रोटियों की दौड़ क्यों, अंतहीन हो गई
बदले में तमाम ही, उम्र खींच ले गई
फुरसतें नहीं
कतरनों में कह रहे, कहानियाँ सभी 
<|endoftext|>
<|startoftext|>
पहली बूँदें बारिश की जो
आईं मन कचनार हुआ
भींंगा मन का कोना-कोना
महक उठा गुलज़ार हुआ


खाली-खाली मटके थे
पनघट पर सन्नाटा था
सूखे-प्यासे कंंठों ने
तड़प-तड़प दिन काटा था
इंतजार की रेखा टूटी
जलमय जग-संसार हुआ


पोखर-ताल उदास हुए थे
लुटे पथिक के जैसे
पानी का धन खोकर किसको
देते क्या वे कैसे?
आसमान की दौलत पा
गड्ढा भी साहुकार हुआ


शोलों के शरबत को पीकर
 आयी हैं बौछारें
और-और कह पानी पीकर
 वनपाखी गुंजारेंं
पत्ते-पत्ते में, घासों में
जीवन का संचार हुआ


कैद हुआ सूरज मेघों की
 कोमल दीवारों में
अंगारों के दिन बदले अब
 भींगे भिनसारों में
सूरज की तानाशाही पर
वर्षा का अधिकार हुआ


कैसे बतला दूँ मतवाला
मन कैसा हो जाता है
बूँदों के घुंघरू के संग
मुरली मधुर बजाता है
बरसातों के दिन अब आये
हर दिन ही त्यौहार हुआ 
<|endoftext|>
<|startoftext|>
हर चंद उन्हें अहद फ़रामोश न होगा
लेकिन हमें इस वक़्त कोई होश न होगा


देखोगे तो आएगी तुम्हें अपनी जफ़ा याद
ख़ामोश जिसे पाओगे ख़ामोश न होगा


गुज़रे हैं वो लम्हे सदा याद रहेंगे
देखा है वो आलम कि फ़रामोश न होगा


हम अपनी शिकस्तों से हैं जिस तरह बग़ल-गीर
यूँ क़ब्र से भी कोई हम-आग़ोश न होगा


पी जाते हैं ज़हर-ए-गम-ए-हस्ती हो कि मय हो
हम सा भी ज़माने में बला-नोश न होगा


होने को तो दुनिया में कई पर्दा-नशीं हैं
लेकिन तेरी सूरत कोई रू-पोश न होगा


पाओगे न आज़ाद-ए-ग़म-अंजुम किसी दिल को
होगा ग़म-ए-फ़र्दा जो ग़म-ए-दोश न होगा 
<|endoftext|>
<|startoftext|>
नहीं नाम ओ निशाँ साए का लेकिन यार बैठे हैं
उगे शायद ज़मीं से ख़ुद-ब-ख़ुद दीवार बैठे हैं


सवार-ए-कश्ती-ए-अमवाज-ए-दिल हैं और ग़ाफ़िल हैं
समझते हैं की हम दरिया-ए-ग़म के पार बैठे हैं


उजाड़ ऐसी न थी दुनिया अभी कल तक ये आलम था
यहाँ दो चार बैठे हैं वहाँ दो चार बैठे हैं


फिर आती है इसी सहरा से आवाज़-ए-जरस मुझ को
जहाँ मजनूँ से दीवाने भी हिम्मत हार बैठे हैं


समझते हो जिन्हें तुम संग-ए-मील ऐ क़ाफ़िले वालो
सर-ए-रह-ए-ख़स्तगान-ए-हसरत रफ़्तार बैठे हैं


ये जितने मशग़ले हैं सब फ़राग़त के
न तुम बे-कार बैठे हो न हम बे-कार बैठे हैं


तुम्हें ‘अंजुम’ कोई उस से तवक़्क़ो हो तो हो वरना
यहाँ तो आदमी की शक्ल से बे-ज़ार बैठे हैं 
<|endoftext|>
<|startoftext|>
आईना साफ़ था धुँधला हुआ रहता था मैं
अपनी सोहबत में भी घबराया हुआ रहता था मैं


अपना चेहरा मुझे कतबे की तरह लगता था
अपने ही जिस्म में दफ़नाया हुआ रहता था मैं


जिस मोहब्बत की ज़रूरत थी मेरे लोगों को
उस मोहब्बत से भी बाज़ आया हुआ रहता था मैं


तू नहीं आता था जिस रोज़ टहलने के लिए
शाख़ के हाथ पे कुम्लाया हुआ रहता था मैं


दूसरे लोग बताते थे के मैं कैसा हूँ
अपने बारे ही में बहकाया हुआ रहता था मैं 
<|endoftext|>
<|startoftext|>
अच्छे मौसम में तग ओ ताज़ भी कर लेता हूँ
पर निकल आते हैं परवाज़ भी कर लेता हूँ


तुझ से ये कैसा तअल्लुक़ है जिसे जब चाहूँ
ख़त्म कर देता हूँ आग़ाज़ भी कर लेता हूँ


गुम्बद-ए-ज़ात में जब गूँजने लगता हूँ बहुत
ख़ामोशी तोड़ के आवाज़ भी कर लेता हूँ


यूँ तो इस हब्स से मानूस हैं साँसें मेरी
वैसे दीवार में दर बाज़ भी कर लेता हूँ


सब के सब ख़्वाब में तक़्सीम नहीं कर देता
एक दो ख़्वाब पस-अंदाज़ भी कर लेता हूँ 
<|endoftext|>
<|startoftext|>
बुझने दे सब दिए मुझे तनहाई चाहिए
कुछ देर के लिए मुझे तनहाई चाहिए


कुछ ग़म कशीद करने हैं अपने वजूद से
जा ग़म के साथिए मुझे तनहाई चाहिए


उकता गया हूँ ख़ुद से अगर मैं तो क्या हुआ
ये भी तो देखिए मुझे तनहाई चाहिए


इक रोज़ ख़ुद से मिलना है अपने ख़ुमार में
इक शाम बिन पिए मुझे तनहाई चाहिए


तकरार इस में क्या है अगर के रहा हूँ मैं
तनहाई चाहिए मुझे तनहाई चाहिए


दुनिया से कुछ नहीं है सर-ओ-कार अब मुझे
बे-शक मेरे लिए मुझे तनहाई चाहिए 
<|endoftext|>
<|startoftext|>
चला हवस के जहानों की सैर करता हुआ
मैं ख़ाली हाथ ख़ज़ानों की सैर करता हुआ


पुकारता है कोई डूबता हुआ साया
लरज़ते आईना-ख़ानों की सैर करता हुआ


बहुत उदास लगा आज ज़र्द-रू महताब
गली के बंद मकानों की सैर करता हुआ


मैं ख़ुद को अपनी हथेली पे ले के फिरता रहा
ख़तर के सुर्ख़ निशानों की सैर करता हुआ


कलाम कैसा चका-चौंद हो गया मैं तो
क़दीम लहजों ज़बानों की सैर करता हुआ


ज़्यादा दूर नहीं हूँ तेरे ज़माने से
मैं आ मिलूँगा ज़मानों की सैर करता हुआ 
<|endoftext|>
<|startoftext|>
दर्द-ए-विरासत पा लेने से नाम नहीं चल सकता
इश्क़ में बाबा एक जनम से काम नहीं चल सकता


बहुत दिनों से मुझ से है कैफ़ियत रोज़े वाली
दर्द-ए-फ़रावाँ सीने में कोहराम नहीं चल सकता


तोहमत-ए-इश्क़ मुनासिब है और हम पर जचती है
हम ऐसों पर और कोई इल्ज़ाम नहीं चल सकता


चम चम करते हुस्न की तुम जो अशरफ़ियाँ लाए हो
इस मीज़ान में ये दुनियावी दाम नहीं चल सकता


आँख झपकने की मोहलत भी कम मिलती है 'अंजुम'
फ़क़्र में कोई तन-आसाँ दो-गाम नहीं चल सकता
<|endoftext|>
<|startoftext|>
दीवार पे रक्खा तो सितारे से उठाया
दिल बुझने लगा था सो नज़ारे से उठाया


बे-जान पड़ा देखता रहता था मैं उस को
इक रोज़ मुझे उस ने इशारे से उठाया


इक लहर मुझे खींच के ले आई भँवर में
वो लहर जिसे मैं ने किनारे से उठाया


घर में कहीं गुंजाइश-ए-दर ही नहीं रक्खी
बुनियाद को किस शक के सहारे से उठाया


इक मैं ही था ऐ जिंस-ए-मोहब्बत तुझे अर्ज़ां
और मैं ने भी अब हाथ ख़सारे से उठाया
<|endoftext|>
<|startoftext|>
दिन ले के जाऊँ साथ उसे शाम कर के आऊँ
बे-कार कर सफ़र में कोई काम कर के आऊँ


बे-मोल कर गईं मुझे घर की ज़रूरतें
अब अपने आप को कहाँ नीलाम कर के आऊँ


मैं अपने शोर ओ शर से किसी रोज़ भाग कर
इक और जिस्म में कहीं आराम कर के आऊँ


कुछ रोज़ मेरे नाम का हिस्सा रहा है वो
अच्छा नहीं के अब उसे बद-नाम कर के आऊँ


'अंजुम' मैं बद-दुआ भी नहीं दे सका उसे
जी चाहता तो था वहाँ कोहराम कर के आऊँ
<|endoftext|>
<|startoftext|>
इन दिनों ख़ुद से फ़राग़त ही फ़राग़त है मुझे
इश्क़ भी जैसे कोई ज़ेहनी सहूलत है मुझे


मैं ने तुझ पर तेरे हिज्राँ को मुक़द्दम जाना
तेरी जानिब से किसी रंज की हसरत है मुझे


ख़ुद को समझाऊँ के दुनिया की ख़बर-गीरी करूँ
इस मोहब्बत में कोई एक मुसीबत है मुझे


दिल नहीं रखता किसी और तमन्ना की हवस
ऐसा हो पाए तो क्या इस में क़बाहत है मुझे


एक बे-नाम उदासी से भरा बैठा हूँ
आज जी खोल के रो लेने की हाजत है मुझे
<|endoftext|>
<|startoftext|>
इस से आगे तो बस ला-मकाँ रह गया
ये सफ़र भी मेरा राएगाँ रह गया


हो गए अपने जिस्मों से भी बे-नियाज़
और फिर भी कोई दरमियाँ रह गया


राख पोरों से झड़ती गई उम्र की
साँस की नालियों में धुआँ रह गया


अब तो रस्ता बताने पे मामूर हूँ
बे-हदफ़ तीर था बे-कमाँ रह गया


जब पलट ही चले हो ऐ दीदा-ए-वरो
मुझ को भी देखना मैं कहाँ रह गया


मिट गया हूँ किसी और की क़ब्र में
मेरा कतबा कहीं बे-निशाँ रह गया 
<|endoftext|>
<|startoftext|>
जस्त भरता हुआ दुनिया के दहाने की तरफ़
जा निकलता हूँ किसी और ज़माने की तरफ़


आँख बे-दार हुई कैसी ये पेशानी पर
कैसा दरवाज़ा खुला आईना-ख़ाने की तरफ़


ख़ुद ही अंजाम निकल आएगा इस वाक़िए से
एक किरदार रवाना है फ़साने की तरफ़


हल निकलता है यही रिश्तों की मिस्मारी का
लोग आ जाते हैं दीवार उठाने की तरफ़


दरमियाँ तेज़ हवा भी है ज़माना भी है
तीर तो छोड़ दिया मैं ने निशाने की तरफ़


एक बिछड़ी हुई आवाज़ बुलाती है मुझे
वक़्त के पार से गुम-गश्ता ठिकाने की तरफ़ 
<|endoftext|>
<|startoftext|>
कागज़ था मैं दिए पे मुझे रख दिया गया
इक और मर्तबे पे मुझे रख दिया गया


इक बे-बदन का अक्स बनाया गया हूँ मैं
बे-आब आईने पे मुझे रख दिया गया


कुछ तो खिंची खिंची सी थी साअत विसाल की
कुछ यूँ भी फ़ासले पे मुझे रख दिया गया


मुँह-माँगे दाम दे के ख़रीदा और उस के बाद
इक ख़ास ज़ाविए पे मुझे रख दिया गया


कल रात मुझ को चोरी किया जा रहा था यार
और मेरे जागने पे मुझे रख दिया गया


अच्छा भला पड़ा था मैं अपने वजूद में
दुनिया के रास्ते पे मुझे रख दिया गया


पहले तो मेरी मिट्टी से मुझ को किया चराग़
फिरे मेरे मक़बरे पे मुझे रख दिया गया


'अंजुम' हवा के ज़ोर पे जाना है उस तरफ़
पानी के बुलबुले पे मुझे रख दिया गया 
<|endoftext|>
<|startoftext|>
कल तो तेरे ख़्वाबों ने मुझ पर यूँ अर्ज़ानी की
सारी हसरत निकल गई मेरी तन-आसानी की


पड़ा हुआ हूँ शाम से मैं उसी बाग़-ए-ताज़ा में
मुझ में शाख निकल आई है रात की रानी की


इस चौपाल के पास इक बूढ़ा बरगद होता था
एक अलामत गुम है यहाँ से मेरी कहानी की


तुम ने कुछ पढ़ कर फूँका मिट्टी के प्याले में
या मिट्टी में गुँधी हुई तासीर है पानी की


क्या बतलाऊँ तुम को तुम तक अर्ज़ गुज़ारने में
दिल ने अपने आप से कितनी खींचा-तानी की 
<|endoftext|>
<|startoftext|>
ख़ाक छानी न किसी दश्त में वहशत की है
मैं ने इक शख़्स से उज्रत पे मोहब्बत की है


ख़ुद को धुत्कार दिया मैं ने तो इस दुनिया ने
मेरी औक़ात से बढ़ कर मेरी इज़्ज़त की है


जी में आता है मेरी मुझ से मुलाक़ात न हो
बात मिलने की नहीं बात तबीअत की है


अब भी थोड़ी सी मेरे दिल में पड़ी है शायद
ज़र्द सी धूप जो दीवार से रुख़्सत की है


आज जी भर के तुझे देखा तो महसूस हुआ
आँख ने सूरा-ए-यूसुफ़ की तिलावत की है


हाल पूछा है मेरा पोंछे हैं आँसू मेरे
शुक्रिया तुम ने मेरे दर्द में शिरकत की है
<|endoftext|>
<|startoftext|>
मुझे भी सहनी पड़ेगी मुख़ालिफ़त अपनी
जो खुल गई कभी मुझ पर मुनफ़िक़त अपनी


मैं ख़ुद से मिल के कभी साफ़ साफ़ कह दूँगा
मुझे पसंद नहीं है मुदाख़ेलत अपनी


मैं शर्म-सार हुआ अपने आप से फिर भी
क़ुबूल की ही नहीं मैं ने माज़रत अपनी


ज़माने से तो मेरा कुछ गिला नहीं बनता
के मुझ से मेरा तअल्लुक़ था मारेफ़त अपनी


ख़बर नहीं अभी दुनिया को मेरे सानेहे की
सो अपने आप से करता हूँ ताज़ियत अपनी 
<|endoftext|>
<|startoftext|>
ज़ुहूर-ए-कश्फ़-ओ-करामात में पड़ा हुआ हूँ
अभी मैं अपने हिजाबात में पड़ा हुआ हूँ


मुझे यक़ीं ही नहीं आ रहा के ये मैं हूँ
अजब तवहहुम ओ शुबहात में पड़ा हुआ हूँ


गुज़र रही है मुझे रौंदती हुई दुनिया
क़दीम ओ कोहना रवायात में पड़ा हुआ हूँ


बचाव का कोई रस्ता नहीं बचा मुझ में
मैं अपने ख़ाना-ए-शह-मात में पड़ा हुआ हूँ


मैं अपने दिल पे बहुत ज़ुल्म करने वाला था
सो अब जहान-ए-मकाफ़ात में पड़ा हुआ हूँ 
<|endoftext|>
<|startoftext|>
मैं सिर्फ
एक देह नहीं हूँ,
देह के पिंजरे में कैद
एक मुक्ति की कामना में लीन
आत्मा हूँ,
नृत्यरत हूँ निरंतर,
बांधे हुए सलीके के घुँघरू,
लौटा सकती हूँ मैं अब देवदूत को भी
मेरे स्वर्ग की रचना
मैं खुद करुँगी,


मैं बेअसर हूँ
किसी भी परिवर्तन से,
उम्र के साथ कल
पिंजरा तब्दील हो जायेगा
झुर्रियों से भरे
एक जर्जर खंडहर में,
पर मैं उतार कर,
समय की केंचुली,
बन जाऊँगी
चिर-यौवना,


मैं बेअसर हूँ
उन बाजुओं में उभरी नसों
की आकर्षण से,
जो पिंजरे के मोह में बंधी
घेरती हैं उसे,


मैं अछूती हूँ,
श्वांसों के उस स्पंदन से
जो सम्मोहित कर मुझे
कैद करना चाहता है
अपने मोहपाश में,


मैंने बांध लिया है
चाँद और सूरज को
अपने बैंगनी स्कार्फ में,
जो अब नियत नहीं करेंगे
मेरी दिनचर्या,


और आसमान के सिरे खोल
दिए हैं मैंने,
अब मेरी उड़ान में कोई
सीमा की बाधा नहीं है,


विचरती हूँ मैं
निरंतर ब्रह्माण्ड में
ओढ़े हुए मुक्ति का लबादा,
क्योंकि नियमों और अपेक्षाओं
के आवरण टांग दिए हैं मैंने
कल्पवृक्ष पर.......
<|endoftext|>
<|startoftext|>
ओ नादान स्त्री,


सुन रही हो खामोश, दबी आहट
उस प्रचंड चक्रवात की
बेमिसाल है जिसकी मारक क्षमता,
जो बढ़ रहा तुम्हारी ओर मिटाते हुए तुम्हारे नामोनिशान,


जानती हो गुम हो जाती हैं समूची सभ्यताएं
ओर कैलंडर पर बदलती है सिर्फ तारीख,
क्या बहाए थे आंसू किसी ने मेसोपोटामिया के लिए
या सिसका था कोई बेबिलोनिया के लिए
क्या फर्क पड़ेगा यदि एक दिन
दर्ज हो जाएगी एक ओर विलुप्त प्रजाति
इतिहास के पन्नो में,


तुम्हारे लहू से सिंची गयी इस दुनिया में
यूँ ही गहराता रहेगा लिंग-अनुपात
और इतिहास दर्ज करता रहेगा
दिन, महीने, साल और दशक
सुनो, तुम साफ कर दी जाती रहोगी
सफेदपोशों के कुर्तों पर पड़ी गन्दगी की तरह,


सुनो आधी दुनिया,
तुम्हारे सीने पर ठोकी जाती है सदा
तुम्हारे ही ताबूत की कीलें
और तुम गाती हो सोहर, रखती हो सतिये,
बजाती हो जोर से थाली,
मनाती हो जश्न अपने ही मातम का,
ओर भूल जाती हो कि एक दिन मंद पड़ जायेंगे
वे स्वर क्योंकि बच्चे माँ की कोख से जन्मते हैं,
नहीं बना पाएंगे वे ऐसे कारखाने जहाँ ख़त्म हो जाती है
जरूरत एक औरत की,


क्यों उन आवाज़ों में अनसुनी कर देती हो
दबा दी गयी वे अजन्मी चीखें,
जो कभी गाने वाली थीं
झूले पर तीज के गीत,
महसूस करो उस अजगर की साँसें
जो सुस्ताता है तुम्हारे ही बिस्तर पर
तुम्हारी ही शकल में
और लील लेता है तुम्हारा ही समूचा वजूद धीरे धीरे,
तुम्हारी हर करवट पर घटती है तुम्हारी ही गिनती,
क्यों बन जाती हो संहारक अपने ही लहू की,


दर्ज करो कि कभी भी विलुप्त नहीं होते
भेड़ों की खाल में छिपे भेड़िये ओर लकड़भग्गे,
ओर भेड़ें यदि सीख लेंगी चाल का बदलाव
तो एक दिन गायब हो जायेगा उनके माथे से
सजदे का निशान,


तुम्हारी आत्मा में सेंध लगा,
तुममें समाती ओर तुम्हे मिटाने का ख्वाब पालती
हर आवाज़ बदलनी चाहिए उस उपजाऊ मिटटी में
जिसमें जन्मेंगी वे आवाजें जो गायेंगी हर साल
"अबके बरस भेज, भैया को बाबुल" 
<|endoftext|>
<|startoftext|>
बड़े बाबू आज रिटायर हो गए,
सदा अंकों से घिरे रहने वाले बड़े बाबू,
तमाम उम्र गिनती में निकल गयी,
आज भी कुछ गिन रहे हैं......


गिन रहे हैं जवान बेटी के बढ़ते साल,
एक न्यूनतम सुविधाओं पर जीती आई
पत्नी के चेहरे की बढती झुर्रियां,
उसकी मौन शिकायतें,
बेरोजगार बेटे की नाकाम डिग्रियां,
और आने वाली पेंशन के चंद नोट......


यूँ बड़े बाबू सदैव गिनते रहे हैं
रिश्वत दिए बिना ही काम हो जाने की
खुशियों से मुस्कुराते चेहरे,
भरे कंठ और कभी कभी नम ऑंखें,
सहकर्मियों के ताने और घूरती हुई
खा जाने वाली लाल लाल आँखें,


गिने सदा ही उन्होंने मिले हुए प्रशस्तिपत्रों
के ढेर,
लोगों के दिलों में इज्ज़त और सलाम,
साथ ही गिनते रहे बनिए और दूधवाले के
तकाजे,
रिश्तेदारों के व्यंग्य,
दहेज़ की डिमांड पर हाथ जोड़े जाने पर
घर से लौटते ढेरों कदम,


जवान बेटा भी जब मांगता है अपनी नौकरी
के लिए रिश्वत की रकम
तो बढ़ जाती है बड़े बाबू की गिनती,
जुड़ जाती हैं चंद लानतें, कुछ बेबसी,
थोडा सी नाराज़गी,


पर क्या करें, तमाम उम्र ईमानदारी
के सर्टिफिकेट को सीने से लगाये
रखने वाले बड़े बाबू जब उसे उलट पलट कर
देखते हैं तो घेर लेते हैं वही अंक
और शुरू हो जाती हैं कुछ और गिनतियाँ,
बड़े बाबू आज रिटायर हो गए 
<|endoftext|>
<|startoftext|>
कहा था किसी ने मुझे
कि आग और पानी का कभी मेल नहीं होता
सुनो मैंने इसे झूठ कर दिखाया है,
तुम्हारे साथ रहने की ये प्रबल उत्कंठा,
परे है सब समीकरणों से,
और अनभिज्ञ है, किसी भी रासायनिक या भौतिक
प्रक्रिया से,
हर बार तुम्हारे मिथ्या दंभ की आग में
बर्फ सी जली हूँ मैं
हर बार मेरी शीतलता ने
छूआ है तुम्हारे अहम् के
तपते अंगारों को
और देखो
भाप बनकर उडी नहीं मैं,
बहे जा रही हूँ युगों से नदी बनकर
और जब सुलग उठती हूँ
तुम्हारे क्रोध के दानावल से,
तो अक्सर फूट पड़ता है कोई
गर्म जल का सोता
हमारी भावनाओं के टकराव के
उद्गम से,
खोती हूँ खुद के कुछ कतरे,
देती हूँ आहुति में
थोडा सा स्वाभिमान,
थोड़ी सी सहनशीलता
बदलती हूँ अपनी सतह के कुछ अंश गर्म छींटों में,
पर मेरे अंतस में सदा बहती है
उल्लास की एक नदी,
जो मनाती है उत्सव हर मिलन का,
नाचती है छन्न छन्न की स्वर लहरी पर,
कभी सुलग उठते हो
अपने पौरुष के अभिमान में
 ज्वालामुखी से तुम
तो बदल देती हूँ लावे में अपना अस्तित्व
क्योंकि मेरा बदलाव ही शर्त है
हमारे सम्बन्ध की,
पर फिर से बहती हूँ दुगने वेग से,
भूलकर हर तपन,
मेरा अनुभव है
आग और पानी का मिलन
इतना भी दुष्कर नहीं होता.....
<|endoftext|>
<|startoftext|>
एक दिन समटते हुए अपने खालीपन को
मैंने ढूँढा था उस लड़की को,
जो भागती थी तितलियों के पीछे
सँभालते हुए अपने दुपट्टे को
फिर खो जाया करती थी
किताबों के पीछे,


गुनगुनाते हुए ग़ालिब की कोई ग़ज़ल
अक्सर मिल जाती थी वो लाईब्ररी में,
कभी पाई जाती थी घर के बरामदे में
बतियाते हुए प्रेमचंद और शेक्सपियर से,


कभी बारिश में तलते पकौड़ों
को छोड़कर
खुले हाथों से छूती थी आसमान,
और जोर से सांस खींचते हुए
समो लेना चाहती थी पहली बारिश
में महकती सोंधी मिटटी की खुशबू,


उसकी किताबों में रखे
सूखे फूल महका करते थे
उसके अल्फाज़ की महक से,
और शब्द उसके इर्द-गिर्द नाचते
रच देते थे एक तिलिस्म
और भर दिया करते थे
उसकी डायरी के पन्ने,


दोस्तों की महफ़िल छोड़
छत पर निहारती थी वो
बादल और बनाया करती थी
उनमें अनगिनित शक्लें,
तब उसकी उंगलियाँ अक्सर
मुंडेर पर लिखा करती थी कोई नाम,


उसकी चुप्पी को लोग क्यों
नहीं पढ़ पाते थे उसे परवाह नहीं थी,
हाँ, क्योंकि उसे जानते थे
ध्रुव तारा, चाँद और सितारे,


फिर एक दिन वो लड़की कहीं
खो गयी
सोचती हूँ क्या अब भी उसे प्यार
है किताबों से
क्या अब भी लुभाते हैं उसे नाचते अक्षर,
क्या अब भी गुनगुनाती है वो ग़ज़लें,


कभी मिले तो पूछियेगा उससे
और कहियेगा कि उसके झोले में
रखे रंग और ब्रुश अब सूख गए हैं
और पीले पड़ गए हैं गोर्की की
किताब के पन्ने,
देवदास और पारो अक्सर उसे
याद करते हैं


कहते हैं वो मेरी हमशकल थी 
<|endoftext|>
<|startoftext|>
कभी कभी किसी शाम को,
दिल क्यों इतना तनहा होता है
कि भीड़ का हर ठहाका
कर देता है
कुछ और अकेला,
और चाँद जो देखता है सब
पर चुप रहता है,
क्यों नहीं बन जाता
उस टेबल का पेपरवेट
जहाँ जिंदगी की किताब
के पन्ने उलटती जाती है,
वक़्त की आंधी,
या क्यों नहीं बन जाता
उस नदी में एक संदेशवाहक कश्ती
जिसके दोनों किनारे
कभी नहीं मिलते,
बस ताकते हैं एक टक
एक दूसरे को, सालों तक,
वक़्त के साथ उनकी धुंधलाती आँखों का
चश्मा भी तो बन सकता है
चाँद,
या बन सकता नदी के बीच
रौशनी का एक खम्बा,
और पिघला सकता है
कुछ जमी हुई अनकही बातें,
जो तैर रही है एक मुकाम
की तलाश में,
और जब शर्मिंदा हो
अपनी चुप्पी पे
छुप जाता है किसी बदली
के पीछे
तो क्यों झांकता है धुंध की
चादर के पीछे से,
जिसके हर छेद से गिरती है
सर्द ख़ामोशी,
और ले लेती है वजूद को
आहिस्ता-आहिस्ता
अपनी गिरफ्त में,
तब हर बीता पल फ़ैल कर
होता जाता है
मीलों लम्बा,
उन फासलों को तय करती यादें
जब थक कर आराम करती है
तो क्यों नहीं बन जाता चाँद
बेखुदी का नर्म तकिया,
और क्यों नहीं सुला देता
एक मीठी लम्बी नींद
सुनाकर लल्ला लल्ला लोरी,
यूँ और भी बहुत से काम हैं
चाँद के करने के लिए,
अगर छोड़ दे सपनों की पहरेदारी..... 
<|endoftext|>
<|startoftext|>
चलो मीत,
चलें दिन और रात की सरहद के पार,
जहाँ तुम रात को दिन कहो
तो मैं मुस्कुरा दूं,
जहाँ सूरज से तुम्हारी दोस्ती
बरक़रार रहे
और चाँद से मेरी नाराज़गी
बदल जाये ओस की बूंदों में,
चलो मीत,
चलें उम्र की उस सीमा के परे
जहाँ दिन, महीने, साल
वाष्पित हो बदल जाएँ
उड़ते हुए साइबेरियन पंछियों में
और लौट जाएँ सदा के लिए
अपने देश,


चलो मीत,
चलें भावनाओं के उस परबत पर
जहाँ हर बढ़ते कदम पर
पीछे छूट जाये मेरा ऐतराज़ और
संकोच,
और जब प्रेम शिखर नज़र आने लगे
तो मैं कसके पकड़ लूं तुम्हारा हाथ
मेरे डगमगाते कदम सध जाएँ
तुम्हारे सहारे पर,


चलो मीत,
कि बंधन अब सुख की परिधि
में बदल चुका है
और उम्मीद की बाहें हर क्षण
बढ़ रही है तुम्हारी ओर,
आओ समेट लें हर सीप को
कि आज सालों बाद स्वाति नक्षत्र
आने को है,


चलो मीत,
कि मिट जाये फर्क
मिलन और जुदाई का,
इंतजार के पन्नों पर बिखरी
प्रेम की स्याही सूखने से पहले,
बदल दे उसे मुलाकात की
तस्वीरों में,


चलो मीत,
हर गुजरते पल में
हलके हो जाते हैं समय के पाँव,
और लम्बे हो जाते हैं उसके पंख,
चलो मीत आज बांध लें समय को
सदा के लिए,


अभी, इसी पल.............. 
<|endoftext|>
<|startoftext|>
उसकी नन्ही सी दो आँखे
चमक उठती है देखकर
तस्वीरों की किताब,
लाल पीले हर नीले
सभी रंग लुभाते हैं उसे
पर माँ क्यों थमा देती है
अक्सर काला तवा
जब लौट कर आती है
बड़ी कोठी के काम
से थककर,
और वो निर्विकार बनाती है
नन्हे हाथों से
कच्ची रोटी पर ड्राईंग
माँ से नज़र बचाकर 
<|endoftext|>
<|startoftext|>
हाँ मेरा मन
आकर्षित है
उस दृष्टि के लिए,
जो उत्पन्न करती है
मेरे मन में
एक लुभावना कम्पन,


किन्तु
शापित नहीं होना है मुझे,
क्योंकि मैं नकारती हूँ
उस विवशता को
जहाँ सदियाँ गुजर जाती हैं
एक राम की प्रतीक्षा में,


इस बार मुझे सीखना है
फर्क
इन्द्र और गौतम की दृष्टि का
वाकिफ हूँ मैं शाप के दंश से
पाषाण से स्त्री बनने
की पीड़ा से,
लहू-लुहान हुए अस्तित्व को
सतर करने की प्रक्रिया से,


किसी दृष्टि में
सदानीरा सा बहता रस प्लावन
अदृश्य अनकहा नहीं है
मेरे लिए,
और मन जो भाग रहा है
बेलगाम घोड़े सा,
निहारता है उस
मृग मरीचिका को,
उसे थामती हूँ मैं


किसी हठी बालक सा
मांगता है चंद्रखिलौना,
क्यों नहीं मानता
कि आज किसी शाप की कामना
नहीं है मुझे
कामनाओं के पैराहन के
कोने को
गांठ लगा ली है
समझदारी की
जगा लिया है अपनी चेतना को
हाँ ये तय है
मैं अहिल्या नहीं बनूंगी! 
<|endoftext|>
<|startoftext|>
ओ शिखर पुरुष,
हिमालय से भी ऊंचे हो तुम
और मैं दूर से निहारती, सराहती
क्या कभी छू पाऊँगी तुम्हे,


तुम गर्वित मस्तक उठाये
देखते हो सिर्फ आकाश को,
जहाँ तुम्हारे साथी हैं दिनकर और शशि,
और मैं धरा के एक कण की तरह,
तुम तक पहुँच पाने की आस में
उठती हूँ और गिर जाती हूँ बार बार,


उलझी हैं मेरे पावों में
कई बेलें मापदंडों की,
तय करनी हैं कई पगडंडियाँ मानकों की,


अवधारणाओं के जंगलों से गुजरकर,
मान्यताओं की सीढ़ी चढ़कर,
क्या कभी पहुँच पाऊंगी तुम तक,
या तब तक तुम हो जाओगे
आकाश से भी ऊँचे


यदि गिर गयी मैं किसी
गहरी खाई में
क्या दोगे अपना हाथ मुझे सँभालने को
या मेरे मुख पर लगी कालिख
लौटा देगी तुम्हे,
फिर उन्ही ऊंचाइयों पर


जहाँ तुम देवता हो और मैं दासी,
क्या तुम्हारे चरण बनेंगे कभी हस्त,
जो छुएंगे मेरी देह को
केवल एक संगिनी की तरह


और मिट जायेगा देवता और दासी का फर्क,
तब तुम और मैं एक धरातल पर,
रचेंगे नयी सृष्टि बिना किसी सेब के,
और मानको और मान्यताओं की
राह पर संग विचरेंगे हम तुम,


और तुम मेरे एक हाथ को थामे,
हटाओगे उन मापदंडों की बेलों को
जो आज तक सिर्फ मेरे पावों के लिए थीं 
<|endoftext|>
<|startoftext|>
कविता के बदले
मुआवज़े का अगर चलन हो तो


संभव है मैं मांग बैठूं
मधुमक्खियों से
ताज़ा शहद
कि भिगो सकूँ
कुछ शब्दों को इसमें,
ताकि विदा कर सकूँ कविताओं से
कम-से -कम थोड़ी सी तो तल्खी,


या मैं मांग सकती हूँ कुछ नए शब्द भी
जिन्हें मैं प्रयोग कर सकूँ,
अपनी कविताओं में
दुःख,
छलावे,
प्रतिकार
या प्रतिरोध के बदले,


आपके लिए यह हैरत का सबब होगा
अगर मैं मांग रख दूँ कुछ डिब्बों की
जिनमें कैद कर सकूँ उन स्त्रियों के आंसू
जो गाहे-बगाहे
सुबक उठती हैं मेरी कविताओं में
हाँ, मुझे उनकी खामोश,
घुटी चीखों वाले डिब्बे को
दफ़्न करने के लिए एक माकूल
जगह की दरकार है. 
<|endoftext|>
<|startoftext|>
दर्द के तपते माथे पर शीतल ठंडक सी
मेरी बेटी
मैं ओढा देना चाहती हूँ तुम्हे
अपने अनुभवों की चादर
माथे पर देते हुए एक स्नेहिल बोसा
मैं चुपके से थमा देती हूँ
तुम्हारे हाथ में
कुछ चेतावनियों भरी पर्चियां,
साथ ही कर देना चाहती हूँ
आगाह गिरगिटों की आहट से


तुम जानती हो मेरे सारे राज,
बक्से में छिपाए गहने,
चाय के डिब्बे में
रखे घर खर्च से बचाए चंद नोट,
अलमारी के अंदर के खाने में रखी
लाल कवर वाली डायरी,
और डोरमेट के नीचे दबाई गयी चाबियां
पर नहीं जानती हो कि सीने की गहराइयों में
तुम्हारे लिए अथाह प्यार के साथ साथ
पल रही हैं
कितनी ही चिंताएँ,


मैं सौंप देती हूँ तुम्हे पसंदीदा गहने कपडे,
भर देती हूँ संस्कारों से तुम्हारी झोली,
पर बचा लेती हूँ चुपके से सारे दुःख और संताप
तब मैं खुद बदल जाना चाहती हूँ एक चरखड़ी में
और अपने अनुभव के मांजे को तराशकर
उड़ा देना चाहती हूँ
तुम्हारे सभी दुखों को बनाकर पतंग
कि कट कर गिर जाएँ ये
काली पतंगे सुदूर किसी लोक में,


चुरा लेना चाहती हूँ
ख़ामोशी से सभी दु:स्वप्न
तुम्हारी सुकून भरी गाढ़ी नींद से
ताकि करा सकूँ उनका रिजर्वेशन
ब्रहमांड के अंतिम छोर का,
इस निश्चिंतता के साथ
कि वापसी की कोई टिकट न हो,


वर्तमान से भयाक्रांत मैं बचा लेना चाहती हूँ
तुम्हे भविष्य की परेशानियों से,
उलट पलट करते मन्नतों के सारे ताबीज़
मेरी चाहत हैं कि सभी परीकथाओं से विलुप्त हो जाएँ
डरावने राक्षस,
और भेजने की कामना है तुम्हारी सभी चिंताओं को,
बनाकर हरकारा, किसी ऐसे पते का
जो दुनिया में कहीं मौजूद ही नहीं है,


पल पल बढ़ती तुम्हारी लंबाई के
मेरे कंधों को छूने की इस बेला में,
आज बिना किसी हिचक कहना चाहती हूँ
संस्कार और रुढियों के छाते तले
जब भी घुटने लगे तुम्हारी सांस
मैं मुक्त कर दूंगी तुम्हे उन बेड़ियों से
फेंक देना उस छाते को जिसके नीचे
रह पाओगी सिर्फ तुम या तुम्हारा सुकून
मेरी बेटी ........... 
<|endoftext|>
<|startoftext|>
ये सच है
तमाम कोशिशों के बावजूद
कि मैंने नहीं लिखी है
एक भी प्रेम कविता


बस लिखा है
राशन के बिल के साथ
साथ बिताये
लम्हों का हिसाब,


लिखी हैं डायरी में
दवाइयों के साथ,
तमाम असहमतियों की
भी एक्सपायरी डेट


लिखे हैं कुछ मासूम झूठ
और कुछ सहमे हुए सच
एकाध बेईमानी
और बहुत सारे समझौते,


कब से कोशिश मैं हूँ
कि आंख बंद होते ही
सामने आये तुम्हारे चेहरे
से ध्यान हटा
लिख पाऊँ
मैं भी
एक अदद प्रेम कविता... 
<|endoftext|>
<|startoftext|>
वे बड़े थे,
बहुत बड़े,
वे बहुत ज्ञानी थे,


बड़े होने के लिए जरूरी हैं
कितनी सीढियाँ
वे गिनती जानते थे,


वे केवल बड़े बनने से
संतुष्ट नहीं थे,
उन्हें बखूबी आता था
बड़े बने रहने का भी हुनर,


वे सिद्धहस्त थे
आंकने में
अनुमानित मूल्य
इस समीकरण का,
कि कितना नीचे गिरने पर
कोई बन सकता है
कितना अधिक बड़ा... 
<|endoftext|>
<|startoftext|>
जाओ...
मैं सौंपती हूँ तुम्हें
उन बंजारन हवाओं को
जो छूती हैं मेरी दहलीज
और चल देती हैं तुम्हारे शहर की ओर
बनने संगिनी एक रफ़्तार के सौदागर
मैं सौंपती हूँ तुम्हे
उस छत को जिसकी मुंडेर भीगी है
तुम्हारे आंसुओं से, जो कभी तुमने
मेरी याद में बहाए थे,
तुम्हारे आँगन में उग रहे हैं
मोगरे के फूल और हंस दोगे यदि देखोगे
मेरे आंगन के फूल सजे हैं
देवता की थाली में,
मैं सौंपती हूँ तुम्हे
तुम्हारी उन कविताओं को
जो आइना हैं शहर भर का
जो सजी हैं सपनीले इन्द्रधनुष से
पर जिनमें रंग नहीं है मेरे पैरहन का,
तुम्हारा घर ढँक चुका है
किस्म किस्म के बादलों से
और बारिश की बूँदें बदल रही हैं
प्रेम पत्रों में,
जिनके ढेर में खो चुकी है
मेरी पहली चिट्ठी,
मैं सौंपती हूँ तुम्हे उन रास्तों को
जो गुम हो जाते हैं कुछ दूर जाकर,
शायद ढून्ढ रहे हैं उस बस को
जो तुम्हे मुझ तक लाया करती थी,
और लौटते समय जिसकी आखिरी खिड़की
अलविदा कहती थी मेरे घर की खिड़की को,
को
की,
जिस पर आज भी पर्दा नहीं है,
उन रास्तों पर उग रही हैं
रोज़ नयी चट्टानें जिनकी तलहटी पर
सिसक रहे हैं भावनाओं के कैक्टस,
मैं सौंपती हूँ तुम्हे
रोशनियों के उस शहर को
जिसके लिए उजाले चुराए हैं तुमने
मेरी आँखों से,
मेरे शहर में अब अँधेरा है और
सारे जुगनू चमक रहे हैं मेरी
पलकों के कोरों पर,
मैं सौंपती हूँ तुम्हे उस अहसास को
जो देता है रोज़ तुम्हे एक नयी मुस्कराहट
और जीने की एक नयी वजह,
और मेरा एक और दिन कट जाता है
साल के कैलेंडर से,
जाओ और पा लो खुदको,
कर लो
वरण
और मैं अर्जुन के सहस्त्र बाणों से बिंधी
प्रतीक्षा करूंगी अपनी मुक्ति की... 
<|endoftext|>
<|startoftext|>
प्रिय,
हर संबोधन जाने क्यूँ
बासी सा लगता है मुझे,
सदा मौन से ही
संबोधित किया है तुम्हे,
किन्तु मेरे मौन और
तुम्हारी प्रतिक्रिया के बीच
ये जो व्यस्तता के पर्वत है
बढती जाती है रोज़
इनकी ऊंचाई,
जिन्हें मैं रोज़ पोंछती हूँ
इस उम्मीद के साथ कि किसी रोज़
इनके किसी अरण्य में शकुंतला मिलेगी दुष्यंत से ,
क्यों नहीं सुन पाते हो तुम अब
नैनों की भाषा
जिनमे पढ़ लेते थे
मेरा
अघोषित आमंत्रण,
मेरी बाँहों से अधिक घेरते हैं तुम्हे
दुनिया भर के सरोकार,
और प्रेम के बोल ढल गए हैं
इन वाक्यों में
'शाम को क्या बना रही हो तुम"
तुम्हारे प्रेम पत्र
रखा है मैंने,
क्यों पीले पड़ते जा रहे हैं दिनोदिन,
और लम्बी होती जा रही है
राशन की वो लिस्ट,
ऑफिस जाते समय भूल जाते हो कुछ
और मैं बच्चों के टिफिन की
भूलभुलैया में उलझी बस मुस्कुरा
देती हूँ,
फिर किसी दिन फ़ोन पर
इतराकर पूछते हो,
"याद आ रही है मेरी"
और मैं अचकचा कर फ़ोन को
देखती हूँ ये तुम्ही हो
जो कल दुर्वासा बने लौटे थे,
और शकुन्तला झुकी थी श्राप की
प्रतीक्षा में,
फिर खो जाती हूँ मैं
रात के खाने और सुबह की
तैयारियों के घने जंगल में
सोते हुए एक छोटे बालक
से लगते हो तुम,
और तुम्हारी लटों को संवारते हुए
तुम्हे चादर ओढ़ते हुए,
अचानक पा लेती हूँ मैं
दुष्यंत की अंगूठी... 
<|endoftext|>
<|startoftext|>
ये शाम ये तन्हाई,
हो रही है गगन में
दिवस की विदाई,
जैसे ही शाम आई,
मुझे याद आ गए तुम
हवा में तैरती
खुशबू अनजानी सी,
कभी लगती पहचानी सी,
कभी कहती एक कहानी सी,
मैं सुनने का प्रयत्न करती हूँ
और मुझे याद आ गए तुम...
उतर आया है चाँद गगन में,
मानो ढूँढ रहा है किसी को चाँद गगन में,


मैं
भी सोचती हूँ,
पूछूं चाँद से किसी के बारे में,
याद करने का प्रयत्न करती हूँ,
और मुझे याद आ गए तुम...
महकती फिजा में
बहकती सी मैं,
धीरे से पुकारता है कोई
कहके मुझे 'चांदनी',
छिटकती चांदनी में जैसे
बन गयी हैं सीढ़िया,
मैं चढ़ने का प्रयत्न करती हूँ
और मुझे याद आ गए सिर्फ तुम... 
<|endoftext|>
<|startoftext|>
यादों के झरोखे से
सिमट आया है चाँद मेरे आँचल में,
दुलराता सहेजता अपनी चांदनी को,
एक श्वेत कण बिखेरता
अनगिनित रश्मियाँ
दूधिया उजाला दूर कर रहा है
हृदय के समस्त कोनो का अँधेरा,
देख पा रही हूँ मैं खुदको,
एक नयी रौशनी से नहाई
मेरी आत्मा सिंगर रही है,
महकती बयार में,
बंद आँखों से गिन रही हूँ तारे,
एक एक कर एकाकार हो रहे हैं मुझमें
लम्हे जो संग बांटे थे तुम्हारे,
सूनी सड़क पे,
टहलते कदम,
रुक गए, ठहरे, फिर चले,
चल पड़े मंजिल की और,
और पा लिया मैंने तुम्हे,
सदा के लिए,
महसूस कर रही हूँ मैं,
तुम्हारी दृष्टि की तपिश,
और हिम सी पिघलती मेरी देह,
जो अब नहीं है,
कहीं नहीं है,
समा गयी है नदी
अपने सागर के आगोश में,
क्योंकि मेरा अस्तित्व भी तुम हो,
पहचान भी तुम हो,
मैं जानती हूँ तुम
कहीं नहीं हो,
जाने क्यों हमेशा लगता है
तुम यहीं हो, यहीं कहीं हो, हो ना 
<|endoftext|>
<|startoftext|>
बेमौसम बरसात का असर है
या आँधी के थपेड़ों की दहशत
उसकी उदासी के मंजर दिल कचोटते हैं
मेरे घर के सामने का वह पेड़
जिसकी उम्र और इस देश के संविधान की
उम्र में कोई फर्क नहीं है
आज खौफजदा है


मायूसी से देखता है लगातार
झड़ते पत्तों को
छाँट दी गई उन बाँहों को जो एक पड़ोसी
की बालकनी में जबरन घुसपैठ की
दोषी पाई गईं


नहीं यह महज खब्त नहीं है
कि मैं इस पेड़ की आँखों में छिपे डर को
कुछ कुछ पहचानने लगी हूँ
उसका अनकहा सुनने लगी हूँ
कुल्हाड़ियों से निकली उसकी कराह से सिहरने लगी हूँ


कुल्हाड़ियों का होना
उसके लिए जीवन में भय का होना है
तलवार की धार पर टँगे समय की चीत्कार
का होना है
नाशुक्रे लोगों की मेहरबानियों का होना है


मैं उसकी आँखों में देखना चाहती हूँ
नए पत्तों का सपना
सुनना चाहती हूँ बचे पत्तों की
सरसराहट से निकला स्वागत गान
मैं उसके कानों में फूँक देना चाहती हूँ
अच्छे दिनों के आने का संदेश


ये कवायद है खून सने हाथों से बचते हुए
आशाओं के सिरे तलाशने की
उम्मीदों से भरी छलनी के रीत जाने पर भी
मंगल गीत गाने की
परोसे गए छप्पनभोग के स्वाद को
कंकड़ के साथ महसूसने की
मुखौटा ओढ़े काल की आहट को अनसुना करने की
बेघर परिंदो और बदहवास गिलहरियों की चिचियाहट
पर कान बंद कर लेने की


कैसा समय है
कि वह एक मुस्कान के आने पर
घिर जाता है अपराधबोध में
मान क्यों नहीं लेता
कि अच्छे दिन बस आने ही वाले हैं... 
<|endoftext|>
<|startoftext|>
रात की कालिमा कुछ अधिक गहरी थी,
डूबी थी सारी दिशाएँ आर्तनाद में,
चक्कर लगा रही थी सब उलटबाँसियाँ,
चिंता में होने लगी थी तानाशाहों की बैठकें,
बढ़ने लगा था व्यवस्था का रक्तचाप,
घोषित कर दिया जाना था कर्फ्यू,
एक स्त्री आज जाग गई है...
<|endoftext|>
<|startoftext|>
कोने में सर जोड़े खड़े थे
साम-दाम-दंड-भेद,
ऊँची उठने को आतुर थी हर दीवार
जर्द होते सूखे पत्तों सी काँपने लगी रूढ़ियाँ,
सुगबुगाहटें बदलने लगीं साजिशों में
क्योंकि वह सहेजना चाहती है थोड़ा सा प्रेम
खुद के लिए,
सीख रही है आटे में नमक जितनी खुदगर्जी,
कितना अनुचित है ना,
एक स्त्री आज जाग गई है...
<|endoftext|>
<|startoftext|>
घूँघट से कलम तक के सफर पर निकली
चरित्र के सर्टिफिकेट को नकारती
पाप और पुण्य की नई परिभाषा की तलाश में
घूम आती है उस बंजारन की तरह
जिसे हर कबीला पराया लगता है,
तथाकथित अतिक्रमणों की भाषा सीखती वह
आजमा लेना चाहती है सारे पराक्रम
एक स्त्री आज जाग गई है...
<|endoftext|>
<|startoftext|>
आँचल से लिपटे शिशु से लेकर
लैपटॉप तक को साधती औरत के संग,
जी उठती है कायनात
अपनी समस्त संभावनाओं के साथ,
बेड़ियों का आकर्षण,
बंधनों का प्रलोभन
बदलती हुई मान्यताओं के घर्षण में
बहा ले जाता है अपनी धार में न जाने
कितनी ही शताब्दियाँ,
तब उभर आते हैं कितने ही नए मानचित्र
संसार के पटल पर,
एक स्त्री आज जाग गई है...
<|endoftext|>
<|startoftext|>
खुली आँखों से देखते हुए अतीत को
मुक्त कर देना चाहती है मिथकों की कैद से
सभी दिव्य व्यक्तित्वों को,
जो जबरन ही कैद कर लिए गए
सौपते हुए जाने कितनी ही अनामंत्रित
अग्निपरीक्षाएँ,
हल्का हो जाना चाहती हैं छिटककर
वे सभी पाश
जो सदियों से लपेट कर रखे गए थे
उसके इर्द-गिर्द
अलंकरणों के मानिंद
एक स्त्री आज जाग गई है... 
<|endoftext|>
<|startoftext|>
क्या आपकी कलम भी ठिठकी है
मेरे समय के कवियों, कहानीकारों और लेखकों
क्या आपको भी ये लगता है
इस विरोधाभासी समय में
कलम की नोंक पर
टँगे हुए कुछ शब्द जम गए हैं
जबकि रक्तचाप सामान्य से कुछ बिंदु ऊपर है,


ये कविताएँ लिखे जाने का समय तो बिल्कुल नहीं है
और तब जबकि अतिवाद के पक्ष में
गगनचुंबी नारे काबिज हों कविताओं पर,
ये दरअसल खीज कर, घरघराते गले से
उबल पड़ने को आतुर चीख को
लगभग अनसुना कर
जबरन खुद को
अखबार में खो जाने देने के दिन है


इन दिनों अनुमान लगाना कठिन है
कि ये पानी का स्वाद कड़वा है
या आपके अवसादग्रस्त मन की कड़वाहट
घुल गई है गिलास में


और तब विचारों को धकियाती कविताएँ
जगह बनाना चाहते हुए भी अक्सर
न्यूज चैनल की सुर्खियों पर लगभग
चौंकते हुए
जा बैठती है सोच के आखिरी छोर पर,
उन्हे मनाने की कवायदें भी
दम तोड़ने लगती हैं
घूरते हुए समाचारवादक के गले की उभरी नसें,
देखते हुए कोई ताजा स्टिंग ऑपरेशन


ये कहानियों के नायकों के कोपभवन में
चले जाने के दिन हैं
जब विचारों की तानाशाही हर कदम पर
आपको छूकर गुजरती है
और सोच अक्सर किसी अनचाहे चेहरे
के हावी होने से ग्रस्त है


ये दिन अनुवाद के तो हरगिज नहीं है
तब जब सारी व्यवस्था माँग करती है
सबसे सरलतम, निम्नतम मूकभाषी व्यक्ति की
सूनी, आँखों की भाषा का सटीक अनुवाद


ये कलमकारों के लगभग
युद्ध की विभीषिका से गुजरने के दिन हैं
जहाँ हर रोज मुठभेड़ में सामने आईना होता है
यह दरअसल अक्सर प्रत्याशियों के
'सुयोग्य' चुने जाने
'ठीकठाक' समझे जाने और
अंततः 'अयोग्य' पाए जाने के दिन हैं


इसे बीत जाने दो, पतझड़ की तरह कलमकारों
तब मिलकर साफ करने होंगे हमें
लोकतंत्र के खून के धब्बे,
व्यवस्था की चीखों की कालिख
और
मजलूमों को रौंदते महत्वाकांक्षाओं के
आगे ही बढ़ते पैरों के निशान


जागते रहो आज पूरी रात कि कल चुनी जानी है सरकार... 
<|endoftext|>
<|startoftext|>
इन अलसाई आँखों ने
रात भर जाग कर खरीदे हैं
कुछ बंजारा सपने
सालों से पोस्टपोन की गई
उम्मीदें उफान पर हैं
कि पूरे होने का यही वक्त
तय हुआ होगा शायद


अभी नन्हीं उँगलियों से जरा ढीली ही हुई है
इन हाथों की पकड़
कि थिरक रहे हैं वे कीबोर्ड पर
उड़ाने लगे हैं उमंगों की पतंगे
लिखने लगे हैं बगावतों की नित नई दास्तान,
सँभालो उन्हे कि घी-तेल लगा आँचल
अब बनने को ही है परचम


कंधों को छूने लगी नौनिहालों की लंबाई
और साथ बढ़ने लगा है सुसुप्त उम्मीदों का भी कद
और जिनके जूतों में समाने लगे है नन्हें नन्हें पाँव
वे पाँव नापने को तैयार हैं
यथार्थ के धरातल का नया सफर


बेफिक्र हैं कलमों में घुलती चाँदी से
चश्मे के बदलते नंबर से
हार्मोन्स के असंतुलन से
अवसाद से अक्सर बदलते मूड से
मीनोपाज की आहट के साइड एफेक्ट्स से
किसे परवाह है,
ये मस्ती, ये बेपरवाही,
गवाह है कि बदलने लगी है ख्वाबों की लिपि


वे उठा चुकी हैं दबी हँसी से पहरे
वे मुक्त हैं अब प्रसूतिगृहों से,
मुक्त हैं जागकर कटी नेपी बदलती रातों से,
मुक्त हैं पति और बच्चों की व्यस्तताओं की चिंता से,


ये जो फैली हुई कमर का घेरा है न
ये दरअसल अनुभवों के वलयों का स्थायी पता है
और ये आँखों के इर्द गिर्द लकीरों का जाल है
वह हिसाब है उन सालों का जो अनाज बन
समाते रहे गृहस्थी की चक्की में


ये चर्बी नहीं
ये सेलुलाइड नहीं
ये स्ट्रेच मार्क्स नहीं
ये दरअसल छुपी, दमित इच्छाओं की पोटलियाँ हैं
जिनकी पदचापें अब नई दुनिया का द्वार ठकठकाने लगीं हैं
ये अलमारी के भीतर के चोर-खाने में छुपे प्रेमपत्र हैं
जिसकी तहों में असफल प्रेम की आहें हैं
ये किसी कोने में चुपके से चखी गई शराब की घूँटें है
जिसके कड़वेपन से बँधी हैं कई अकेली रातें,
ये उपवास के दिनों का वक्त गिनता सलाद है
जिसकी निगाहें सिर्फ अब चाँद नहीं सितारों पर है,
ये अंगवस्त्रों की उधड़ी सीवनें हैं
जिनके पास कई खामोश किस्से हैं
ये भगोने में अंत में बची तरकारी है
जिसने मैगी के साथ रतजगा काटा है


अपनी पूर्ववर्तियों से ठीक अलग
वे नहीं ढूँढ़ती हैं देवालयों में
देह की अनसुनी पुकार का समाधान
अपनी कामनाओं के ज्वार पर अब वे हँस देती हैं ठठाकर,
भूल जाती हैं जिंदगी की आपाधापी
कर देती शेयर एक रोमांटिक सा गाना,
मशगूल हो जाती हैं लिखने में एक प्रेम कविता,
पढ़ पाओ तो पढ़ो उन्हें
कि वे औरतें इतनी बार दोहराई गई कहानियाँ हैं
कि उनके चेहरों पर लिखा है उनका सारांश भी,
उनके प्रोफाइल पिक सा रंगीन न भी हो उनका जीवन
तो भी वे भरने को प्रतिबद्ध हैं अपने आभासी जीवन में
इंद्रधनुष के सातों रंग,
जी हाँ, वे फेसबुक पर मौजूद चालीस साला औरतें हैं... 
<|endoftext|>
<|startoftext|>
तितली रानी, तितली रानी!
कौन देश से आती हो,
फूल-फूल का रस पीतो हो
फिर झट से उड़ जाती हो।
अपने इन सुंदर पंखों पर
क्यों इतना इतराती हो?
छोटे-छोटे हम बच्चों को
कयों तुम नाच नचाती हो।
रंग-बिरंगे फूलों के सँग
तुम क्यों हँसती-गाती हो।
हम बच्चों से क्या कुट्टी है,
हाथ नहीं जो आती हो!
मैं भी इक दिन पंख लगाकर
जब तितली बन जाऊँगी,
तुमसे जी भर बात करूँगी
और संग उड़ जाऊँगी। 
<|endoftext|>
<|startoftext|>
केवल परनिंदा सुने, नहीं सुने गुणगान।
दीवारों के पास हैं, जाने कैसे कान ।।


सूफी संत चले गए, सब जंगल की ओर।
मंदिर मस्जिद में मिले, रंग बिरंगे चोर ।।


सफल वही है आजकल, वही हुआ सिरमौर।
जिसकी कथनी और है, जिसकी करनी और।।


हमको यह सुविधा मिली, पार उतरने हेतु।
नदिया तो है आग की, और मोम का सेतु।।


जंगल जंगल आज भी, नाच रहे हैं मोर।
लेकिन बस्ती में मिले, घर घर आदमखोर।।


हर कोई हमको मिला, पहने हुए नकाब।
किसको अब अच्छा कहें, किसको कहें खराब।।


सुख सुविधा के कर लिये, जमा सभी सामान।
कौड़ी पास न प्रेम की, बनते है धनवान ।।


चाहे मालामाल हो चाहे हो कंगाल ।
हर कोई कहता मिला, दुनिया है जंजाल।।


राजनीति का व्याकरण, कुर्सीवाला पाठ।
पढ़ा रहे हैं सब हमें, सोलह दूनी आठ।।


मन से जो भी भेंट दे, उसको करो कबूल।
काँटा मिले बबूल का, या गूलर का फूल।।


सागर से रखती नहीं, सीपी कोई आस।
एक स्वाती की बूँद से, बुझ जाती है प्यास।।


मन से जो भी भेंट दे, उसको करो क़बूल |
काँटा मिले बबूल का, या गूलर का फूल ||


जाने किसका रास्ता, देख रही है झील |
दरवाज़े पर टाँग कर, चंदा की कंडील ||


रातों को दिन कह रहा, दिन को कहता रात |
जितना ऊँचा आदमी, उतनी नींची बात ||


या ये उसकी सौत है, या वो इसकी सौत |
इस करवट है ज़िन्दगी, उस करवट है मौत ||


सूरज रहते 'क़म्बरी', करलो पुरे काम |
वरना थोड़ी देर में, हो जायेगी शाम ||


तुम तो घर आये नहीं, क्यों आई बरसात |
बादल बरसे दो घड़ी, आँखें सारी रात ||


छाये बादल देखकर, खुश तो हुये किसान |
लेकिन बरसे इस क़दर, डूबे खेत मकान ||


छूट गया फुटपाथ भी, उस पर है बरसात |
घर का मुखिया सोचता, कहाँ बितायें रात ||


कोई कजरी गा रहा, कोई गाये फाग |
अपनी-अपनी ढपलियाँ, अपना-अपना राग ||


पहले आप बुझाइये, अपने मन की आग |
फिर बस्ती में गाइये, मेघ मल्हारी राग ||


सूरज बोला चाँद से, कभी किया है ग़ौर |
तेरा जलना और है, मेरा जलना और ||


जब तक अच्छा भाग्य है, ढके हुये है पाप |
भेद खुला हो जायेंगे, पल में नंगे आप ||


बहुदा छोटी वस्तु भी, संकट का हल होय |
डूबन हारे के लिये, तिनका सम्बल होय || 
<|endoftext|>
<|startoftext|>
वो तपोवन हो के राजा का महल,
प्यास की सीमा कोई होती नहीं,


हो गये लाचार विश्वामित्र भी,
मेनका मधुमास लेकर आ गयी।


तृप्ति तो केवल क्षणिक आभास है,
और फिर संत्रास ही संत्रास है,


शब्द-बेधी बाण, दशरथ की व्यथा,
कैकेयी के मोह का इतिहास है,


इक ज़रा सी भूल यूँ शापित हुई,
राम का वनवास लेकर आ गयी।


प्यास कोई चीज़ मामूली नहीं,
प्राण ले लेती है पर सूली नहीं,


यातनायें जो मिली हैं प्यास से,
आज तक दुनिया उसे भूली नहीं,


फिर लबों पर कर्बला की दास्ताँ,
प्यास का इतिहास लेकर आ गयी। 
<|endoftext|>
<|startoftext|>
मेरा उसका परिचय इतना
वो नदिया है, मैं मरुथल हूँ।


उसकी सीमा सागर तक है
मेरा कोई छोर नहीं है।
मेरी प्यास चुरा ले जाए
ऐसा कोई चोर नहीं है।


मेरा उसका इतना नाता
वो ख़ुशबू है, मैं संदल हूँ।


उस पर तैरें दीप शिखाएँ
सूनी सूनी मेरी राहें।
उसके तट पर भीड़ लगी है
कौन करेगा मुझसे बातें।


मेरा उसका अंतर इतना
वो बस्ती है, मैं जंगल हूँ।


उसमें एक निरन्तरता है
मैं तो स्थिर हूँ जनम जनम से।
वो है साथ साथ ऋतुओं के
मेरा क्या रिश्ता मौसम से।


मेरा उसका जीवन इतना
वो इक युग है मैं इक पल हूँ। 
<|endoftext|>
<|startoftext|>
वो हैं के वफ़ाओं में खता ढूँढ रहे हैं,
हम हैं के खताओं में वफ़ा ढूँढ रहे हैं।


हम हैं खुदा परस्त दुआ ढूँढ रहे हैं,
वो इश्क के बीमार दवा ढूँढ रहे हैं।


तुमने बड़े ही प्यार से जो हमको दिया है,
उस ज़हर में अमृत का मज़ा ढूँढ रहे हैं।


माँ-बाप अगर हैं तो ये समझो के स्वर्ग है,
कितने यतीम इनकी दुआ ढूँढ रहे हैं।


उस दौर में सुनते हैं के घर-घर में बसी थी,
इस दौर में हम शर्मो-हया ढूँढ रहे हैं।


वैसे तो पाक दामनी सबको पसंद है,
फिर आप क्यों औरत में अदा ढूँढ रहे हैं।


हाँ ! 'क़म्बरी' ने सच के सिवा कुछ नहीं कहा,
कुछ लोग हैं जो सच की सज़ा ढूँढ रहे हैं। 
<|endoftext|>
<|startoftext|>
हंगामा है क्यूँ बरपा, थोड़ी सी जो पी ली है
डाका तो नहीं डाला, चोरी तो नहीं की है


ना-तजुर्बाकारी से, वाइज़ की ये बातें हैं
इस रंग को क्या जाने, पूछो तो कभी पी है


उस मय से नहीं मतलब, दिल जिस से है बेगाना
मक़सूद है उस मय से, दिल ही में जो खिंचती है


वां दिल में कि दो सदमे,यां जी में कि सब सह लो
उन का भी अजब दिल है, मेरा भी अजब जी है


हर ज़र्रा चमकता है, अनवर-ए-इलाही से
हर साँस ये कहती है, कि हम हैं तो ख़ुदा भी है


सूरज में लगे धब्बा, फ़ितरत के करिश्मे हैं
बुत हम को कहें काफ़िर, अल्लाह की मर्ज़ी है 
<|endoftext|>
<|startoftext|>
कोई हँस रहा है कोई रो रहा है
कोई पा रहा है कोई खो रहा है


कोई ताक में है किसी को है गफ़लत
कोई जागता है कोई सो रहा है


कहीँ नाउम्मीदी ने बिजली गिराई
कोई बीज उम्मीद के बो रहा है


इसी सोच में मैं तो रहता हूँ 'अकबर'
यह क्या हो रहा है यह क्यों हो रहा है
<|endoftext|>
<|startoftext|>
बहसें फिजूल थीं यह खुला हाल देर में
अफ्सोस उम्र कट गई लफ़्ज़ों के फेर में


है मुल्क इधर तो कहत जहद, उस तरफ यह वाज़
कुश्ते वह खा के पेट भरे पांच सेर मे


हैं गश में शेख देख के हुस्ने-मिस-फिरंग
बच भी गये तो होश उन्हें आएगा देर में


छूटा अगर मैं गर्दिशे तस्बीह से तो क्या
अब पड़ गया हूँ आपकी बातों के फेर में 
<|endoftext|>
<|startoftext|>
दुनिया में हूँ दुनिया का तलबगार नहीं हूँ
बाज़ार से गुज़रा हूँ, ख़रीददार नहीं हूँ


ज़िन्दा हूँ मगर ज़ीस्त की लज़्ज़त नहीं बाक़ी
हर चंद कि हूँ होश में, होशियार नहीं हूँ


इस ख़ाना-ए-हस्त से गुज़र जाऊँगा बेलौस
साया हूँ फ़क़्त, नक़्श बेदीवार नहीं हूँ


अफ़सुर्दा हूँ इबारत से, दवा की नहीं हाजित
गम़ का मुझे ये जो’फ़ है, बीमार नहीं हूँ


वो गुल हूँ ख़िज़ां ने जिसे बरबाद किया है
उलझूँ किसी दामन से मैं वो ख़ार नहीं हूँ


यारब मुझे महफ़ूज़ रख उस बुत के सितम से
मैं उस की इनायत का तलबगार नहीं हूँ


अफ़सुर्दगी-ओ-जौफ़ की कुछ हद नहीं “अकबर”
क़ाफ़िर के मुक़ाबिल में भी दींदार नहीं हूँ 
<|endoftext|>
<|startoftext|>
समझे वही इसको जो हो दीवाना किसी का
'अकबर' ये ग़ज़ल मेरी है अफ़साना किसी का


गर शैख़-ओ-बहरमन सुनें अफ़साना किसी का
माबद न रहे काबा-ओ-बुतख़ाना किसी का


अल्लाह ने दी है जो तुम्हे चाँद-सी सूरत
रौशन भी करो जाके सियहख़ाना किसी का


अश्क आँखों में आ जाएँ एवज़ नींद के साहब
ऐसा भी किसी शब सुनो अफ़साना किसी का


इशरत जो नहीं आती मेरे दिल में, न आए
हसरत ही से आबाद है वीराना किसी का


करने जो नहीं देते बयां हालत-ए-दिल को
सुनिएगा लब-ए-ग़ौर से अफ़साना किसी का


कोई न हुआ रूह का साथी दम-ए-आख़िर
काम आया न इस वक़्त में याराना किसी का


हम जान से बेज़ार रहा करते हैं 'अकबर'
जब से दिल-ए-बेताब है दीवाना किसी का 
<|endoftext|>
<|startoftext|>
आँखें मुझे तल्वों से वो मलने नहीं देते
अरमान मेरे दिल का निकलने नहीं देते


ख़ातिर से तेरी याद को टलने नहीं देते
सच है कि हमीं दिल को संभलने नहीं देते


किस नाज़ से कहते हैं वो झुंझला के शब-ए-वस्ल
तुम तो हमें करवट भी बदलने नहीं देते


परवानों ने फ़ानूस को देखा तो ये बोले
क्यों हम को जलाते हो कि जलने नहीं देते


हैरान हूँ किस तरह करूँ अर्ज़-ए-तमन्ना
दुश्मन को तो पहलू से वो टलने नहीं देते


दिल वो है कि फ़रियाद से लबरेज़ है हर वक़्त
हम वो हैं कि कुछ मुँह से निकलने नहीं देते


गर्मी-ए-मोहब्बत में वो है आह से माने
पंखा नफ़स-ए-सर्द का झलने नहीं देते
<|endoftext|>
<|startoftext|>
मुंशी कि क्लर्क या ज़मींदार
लाज़िम है कलेक्टरी का दीदार


हंगामा ये वोट का फ़क़त है
मतलूब हरेक से दस्तख़त है


हर सिम्त मची हुई है हलचल
हर दर पे शोर है कि चल-चल


टमटम हों कि गाड़ियां कि मोटर
जिस पर देको, लदे हैं वोटर


शाही वो है या पयंबरी है
आखिर क्या शै ये मेंबरी है


नेटिव है नमूद ही का मुहताज
कौंसिल तो उनकी हि जिनका है राज


कहते जाते हैं, या इलाही
सोशल हालत की है तबाही


हम लोग जो इसमें फंस रहे हैं
अगियार भी दिल में हंस रहे हैं


दरअसल न दीन है न दुनिया
पिंजरे में फुदक रही है मुनिया


स्कीम का झूलना वो झूलें
लेकिन ये क्यों अपनी राह भूलें


क़ौम के दिल में खोट है पैदा
अच्छे अच्छे हैं वोट के शैदा


क्यो नहीं पड़ता अक्ल का साया
इसको समझें फ़र्जे-किफ़ाया


भाई-भाई में हाथापाई
सेल्फ़ गवर्नमेंट आगे आई


पाँव का होश अब फ़िक्र न सर की
वोट की धुन में बन गए फिरकी
<|endoftext|>
<|startoftext|>
उन्हें शौक़-ए-इबादत भी है और गाने की आदत भी
निकलती हैं दुआऐं उनके मुंह से ठुमरियाँ होकर


तअल्लुक़ आशिक़-ओ-माशूक़ का तो लुत्फ़ रखता था
मज़े अब वो कहाँ बाक़ी रहे बीबी मियाँ होकर


न थी मुतलक़ तव्क़्क़ो बिल बनाकर पेश कर दोगे
मेरी जाँ लुट गया मैं तो तुम्हारा मेहमाँ होकर


हक़ीक़त में मैं एक बुलबुल हूँ मगर चारे की ख़्वाहिश में
बना हूँ मिमबर-ए-कोंसिल यहाँ मिट्ठू मियाँ होकर


निकाला करती है घर से ये कहकर तू तो मजनूं है
सता रक्खा है मुझको सास ने लैला की माँ होकर 
<|endoftext|>
<|startoftext|>
एक बूढ़ा नहीफ़-ओ-खस्ता दराज़
इक ज़रूरत से जाता था बाज़ार
ज़ोफ-ए-पीरी से खम हुई थी कमर
राह बेचारा चलता था रुक कर
चन्द लड़कों को उस पे आई हँसी
क़द पे फबती कमान की सूझी
कहा इक लड़के ने ये उससे कि बोल
तूने कितने में ली कमान ये मोल
पीर मर्द-ए-लतीफ़-ओ-दानिश मन्द
हँस के कहने लगा कि ए फ़रज़न्द
पहुँचोगे मेरी उम्र को जिस आन
मुफ़्त में मिल जाएगी तुम्हें ये कमान 
<|endoftext|>
<|startoftext|>
ख़ातिर से तेरी याद को टलने नहीं देते
सच है कि हम ही दिल को संभलने नहीं देते


आँखें मुझे तलवों से वो मलने नहीं देते
अरमान मेरे दिल का निकलने नहीं देते


किस नाज़ से कहते हैं वो झुंझला के शब-ए-वस्ल
तुम तो हमें करवट भी बदलने नहीं देते


परवानों ने फ़ानूस को देखा तो ये बोले
क्यों हम को जलाते हो कि जलने नहीं देते


हैरान हूँ किस तरह करूँ अर्ज़-ए-तमन्ना
दुश्मन को तो पहलू से वो टलने नहीं देते


दिल वो है कि फ़रियाद से लबरेज़ है हर वक़्त
हम वो हैं कि कुछ मुँह से निकलने नहीं देते


गर्मी-ए-मोहब्बत में वो है आह से माअ़ने
पंखा नफ़स-ए-सर्द का झलने नहीं देते 
<|endoftext|>
<|startoftext|>
जो यूं ही लहज़ा-लहज़ा दाग़-ए-हसरत की तरक़्क़ी है
अजब क्या, रफ्ता-रफ्ता मैं सरापा सूरत-ए-दिल हूँ


मदद-ऐ-रहनुमा-ए-गुमरहां इस दश्त-ए-गु़र्बत में
मुसाफ़िर हूँ, परीशाँ हाल हूँ, गु़मकर्दा मंज़िल हूँ


ये मेरे सामने शेख-ओ-बरहमन क्या झगड़ते हैं
अगर मुझ से कोई पूछे, कहूँ दोनों का क़ायल हूँ


अगर दावा-ए-यक रंगीं करूं, नाख़ुश न हो जाना
मैं इस आईनाखा़ने में तेरा अक्स-ए-मुक़ाबिल हूँ 
<|endoftext|>
<|startoftext|>
फिर गई आप की दो दिन में तबीयत कैसी
ये वफ़ा कैसी थी साहब ! ये मुरव्वत कैसी


दोस्त अहबाब से हंस बोल के कट जायेगी रात
रिंद-ए-आज़ाद हैं, हमको शब-ए-फुरक़त कैसी


जिस हसीं से हुई उल्फ़त वही माशूक़ अपना
इश्क़ किस चीज़ को कहते हैं, तबीयत कैसी




है जो किस्मत में वही होगा न कुछ कम, न सिवा
आरज़ू कहते हैं किस चीज़ को, हसरत कैसी


हाल खुलता नहीं कुछ दिल के धड़कने का मुझे
आज रह रह के भर आती है तबीयत कैसी


कूचा-ए-यार में जाता तो नज़ारा करता
क़ैस आवारा है जंगल में, ये वहशत कैसी 
<|endoftext|>
<|startoftext|>
कहाँ ले जाऊँ दिल दोनों जहाँ में इसकी मुश्क़िल है ।
यहाँ परियों का मजमा है, वहाँ हूरों की महफ़िल है ।


इलाही कैसी-कैसी सूरतें तूने बनाई हैं,
हर सूरत कलेजे से लगा लेने के क़ाबिल है।


ये दिल लेते ही शीशे की तरह पत्थर पे दे मारा,
मैं कहता रह गया ज़ालिम मेरा दिल है, मेरा दिल है ।


जो देखा अक्स आईने में अपना बोले झुँझलाकर,
अरे तू कौन है, हट सामने से क्यों मुक़ाबिल है ।


हज़ारों दिल मसल कर पाँवों से झुँझला के फ़रमाया,
लो पहचानो तुम्हारा इन दिलों में कौन सा दिल है । 
<|endoftext|>
<|startoftext|>
किस-किस अदा से तूने जलवा दिखा के मारा
आज़ाद हो चुके थे, बन्दा बना के मारा


अव्वल बना के पुतला, पुतले में जान डाली
फिर उसको ख़ुद क़ज़ा की सूरत में आके मारा


आँखों में तेरी ज़ालिम छुरियाँ छुपी हुई हैं
देखा जिधर को तूने पलकें उठाके मारा


ग़ुंचों में आके महका, बुलबुल में जाके चहका
इसको हँसा के मारा, उसको रुला के मारा


सोसन की तरह 'अकबर', ख़ामोश हैं यहाँ पर
नरगिस में इसने छिप कर आँखें लड़ा के मारा 
<|endoftext|>
<|startoftext|>
कट गई झगड़े में सारी रात वस्ल-ए-यार की
शाम को बोसा लिया था, सुबह तक तक़रार की


ज़िन्दगी मुमकिन नहीं अब आशिक़-ए-बीमार की
छिद गई हैं बरछियाँ दिल में निगाह-ए-यार की


हम जो कहते थे न जाना बज़्म में अग़यार की
देख लो नीची निगाहें हो गईं सरकार की


ज़हर देता है तो दे, ज़ालिम मगर तसकीन को
इसमें कुछ तो चाशनी हो शरब-ए-दीदार की


बाद मरने के मिली जन्नत ख़ुदा का शुक्र है
मुझको दफ़नाया रफ़ीक़ों ने गली में यार की


लूटते हैं देखने वाले निगाहों से मज़े
आपका जोबन मिठाई बन गया बाज़ार की


थूक दो ग़ुस्सा, फिर ऐसा वक़्त आए या न आए
आओ मिल बैठो के दो-दो बात कर लें प्यार की


हाल-ए-'अकबर' देख कर बोले बुरी है दोस्ती
ऐसे रुसवाई, ऐसे रिन्द, ऐसे ख़ुदाई ख़्वार की 
<|endoftext|>
<|startoftext|>
शक्ल जब बस गई आँखों में तो छुपना कैसा
दिल में घर करके मेरी जान ये परदा कैसा


आप मौजूद हैं हाज़िर है ये सामान-ए-निशात
उज़्र सब तै हैं बस अब वादा-ए-फ़रदा कैसा


तेरी आँखों की जो तारीफ़ सुनी है मुझसे
घूरती है मुझे ये नर्गिस-ए-शेहला कैसा


ऐ मसीहा यूँ ही करते हैं मरीज़ों का इलाज
कुछ न पूछा कि है बीमार हमारा कैसा


क्या कहा तुमने, कि हम जाते हैं, दिल अपना संभाल
ये तड़प कर निकल आएगा संभलना कैसा 
<|endoftext|>
<|startoftext|>
दम लबों पर था दिलेज़ार के घबराने से
आ गई है जाँ में जाँ आपके आ जाने से


तेरा कूचा न छूटेगा तेरे दीवाने से
उस को काबे से न मतलब है न बुतख़ाने से


शेख़ नाफ़ह्म हैं करते जो नहीं क़द्र उसकी
दिल फ़रिश्तों के मिले हैं तेरे दीवानों से


मैं जो कहता हूँ कि मरता हूँ तो फ़रमाते हैं
कारे-दुनिया न रुकेगा तेरे मर जाने से


कौन हमदर्द किसी का है जहाँ में 'अक़बर'
इक उभरता है यहाँ एक के मिट जाने से
<|endoftext|>
<|startoftext|>
आपसे बेहद मुहब्बत है मुझे
आप क्यों चुप हैं ये हैरत है मुझे


शायरी मेरे लिए आसाँ नहीं
झूठ से वल्लाह नफ़रत है मुझे


रोज़े-रिन्दी है नसीबे-दीगराँ
शायरी की सिर्फ़ क़ूवत है मुझे


नग़मये-योरप से मैं वाक़िफ़ नहीं
देस ही की याद है बस गत मुझे


दे दिया मैंने बिलाशर्त उन को दिल
मिल रहेगी कुछ न कुछ क़ीमत मुझे 
<|endoftext|>
<|startoftext|>
बिठाई जाएंगी परदे में बीबियाँ कब तक
बने रहोगे तुम इस मुल्क में मियाँ कब तक


हरम-सरा की हिफ़ाज़त को तेग़ ही न रही
तो काम देंगी यह चिलमन की तितलियाँ कब तक


मियाँ से बीबी हैं, परदा है उनको फ़र्ज़ मगर
मियाँ का इल्म ही उट्ठा तो फिर मियाँ कब तक


तबीयतों का नमू है हवाए-मग़रिब में
यह ग़ैरतें, यह हरारत, यह गर्मियाँ कब तक


अवाम बांध ले दोहर को थर्ड-वो-इंटर में
सिकण्ड-ओ-फ़र्स्ट की हों बन्द खिड़कियाँ कब तक


जो मुँह दिखाई की रस्मों पे है मुसिर इब्लीस
छुपेंगी हज़रते हव्वा की बेटियाँ कब तक


जनाबे हज़रते 'अकबर' हैं हामिए-पर्दा
मगर वह कब तक और उनकी रुबाइयाँ कब तक
<|endoftext|>
<|startoftext|>
हस्ती के शज़र में जो यह चाहो कि चमक जाओ
कच्चे न रहो बल्कि किसी रंग मे पक जाओ


मैंने कहा कायल मै तसव्वुफ का नहीं हूँ
कहने लगे इस बज़्म मे जाओ तो थिरक जाओ


मैंने कहा कुछ खौफ कलेक्टर का नहीं है
कहने लगे आ जाएँ अभी वह तो दुबक जाओ


मैंने कहा वर्जिश कि कोई हद भी है आखिर
कहने लगे बस इसकी यही हद कि थक जाओ


मैंने कहा अफ्कार से पीछा नहीं छूटता
कहने लगे तुम जानिबे मयखाना लपक जाओ


मैंने कहा अकबर मे कोई रंग नहीं है
कहने लगे शेर उसके जो सुन लो तो फडक जाओ 
<|endoftext|>
<|startoftext|>
तअज्जुब से कहने लगे बाबू साहब
गौरमेन्ट सैयद पे क्यों मेहरबाँ है


उसे क्यों हुई इस क़दर कामियाबी
कि हर बज़्म में बस यही दास्ताँ है


कभी लाट साहब हैं मेहमान उसके
कभी लाट साहब का वह मेहमाँ है


नहीं है हमारे बराबर वह हरगिज़
दिया हमने हर सीग़े का इम्तहाँ है


वह अंग्रेज़ी से कुछ भी वाक़िफ़ नहीं है
यहाँ जितनी इंगलिश है सब बरज़बाँ हैं


कहा हँस के 'अकबर' ने ऎ बाबू साहब
सुनो मुझसे जो रम्ज़ उसमें निहाँ हैं


नहीं है तुम्हें कुछ भी सैयद से निस्बत
तुम अंग्रेज़ीदाँ हो वह अंग्रेज़दाँ है 
<|endoftext|>
<|startoftext|>
चश्मे जहाँ से हालते असली नहीं छुपती
अख्बार में जो चाहिए वह छाप दीजिए


दावा बहुत बड़ा है रियाजी मे आपको
तूले शबे फिराक को तो नाप दीजिए


सुनते नहीं हैं शेख नई रोशनी की बात
इंजन कि उनके कान में अब भाप दीजिए


जिस बुत के दर पे गौर से अकबर ने कह दिया
जार ही मैं देने लाया हूँ जान आप दीजिए 
<|endoftext|>
<|startoftext|>
मुस्लिम का मियाँपन सोख़्त करो, हिन्दू की भी ठकुराई न रहे!
बन जावो हर इक के बाप यहाँ दावे को कोई भाई न रहे!
हम आपके फ़न के गाहक हों, ख़ुद्दाम हमारे हों ग़ायब
सब काम मशीनों ही से चले, धोबी न रहे नाई न रहे! 
<|endoftext|>
<|startoftext|>
जिस बात को मुफ़ीद समझते हो ख़ुद करो
औरों पे उसका बार न इस्रार से धरो
हालात मुख़्तलिफ़ हैं, ज़रा सोच लो यह बात
दुश्मन तो चाहते हैं कि आपस में लड़ मरो 
<|endoftext|>
<|startoftext|>
गाँधी तो हमारा भोला है, और शेख़ ने बदला चोला है
देखो तो ख़ुदा क्या करता है, साहब ने भी दफ़्तर खोला है


आनर की पहेली बूझी है, हर इक को तअल्ली सूझी है
जो चोकर था वह सूजी है, जो माशा था वह तोला है


यारों में रक़म अब कटती है, इस वक़्त हुकूमत बटती है
कम्पू से तो ज़ुल्मत हटती है, बे-नूर मोहल्ला-टोला है 
<|endoftext|>
<|startoftext|>
मुझे भी दीजिए अख़बार का वरक़ कोई
मगर वह जिसमें दवाओं का इश्तेहार न हो


जो हैं शुमार में कौड़ी के तीन हैं इस वक़्त
यही है ख़ूब, किसी में मेरा शुमार न हो


गिला यह जब्र क्यों कर रहे हो ऐ ’अकबर’
सुकूत ही है मुनासिब जब अख़्तियार न हो 
<|endoftext|>
<|startoftext|>
शेर कहता है बज़्म से न टलो
दाद लो, वाह की हवा में पलो
वक़्त कहता है क़ाफ़िया है तंग
चुप रहो, भाग जाओ, साँस न लो 
<|endoftext|>
<|startoftext|>
बहार आई, मये-गुल्गूँ के फ़व्वारे हुए जारी
यहाँ सावन से बढ़कर साक़िया फागुन बरसता है
फ़रावानी हुई दौलत की सन्नाआने योरप में
यह अब्रे-दौरे-इंजन है कि जिससे हुन बरसता है 
<|endoftext|>
<|startoftext|>
आबे ज़मज़म से कहा मैंने मिला गंगा से क्यों
क्यों तेरी तीनत में इतनी नातवानी आ गई?


वह लगा कहने कि हज़रत! आप देखें तो ज़रा
बन्द था शीशी में, अब मुझमें रवानी आ गई 
<|endoftext|>
<|startoftext|>
शेख़ जी अपनी सी बकते ही रहे
वह थियेटर में थिरकते ही रहे


दफ़ बजाया ही किए मज़्मूंनिगार
वह कमेटी में मटकते ही रहे


सरकशों ने ताअते-हक़ छोड़ दी
अहले-सजदा सर पटकते ही रहे


जो गुबारे थे वह आख़िर गिर गए
जो सितारे थे चमकते ही रहे 
<|endoftext|>
<|startoftext|>
हाले दिल सुना नहीं सकता
लफ़्ज़ मानी को पा नहीं सकता


इश्क़ नाज़ुक मिज़ाज है बेहद
अक़्ल का बोझ उठा नहीं सकता


होशे-आरिफ़ की है यही पहचान
कि ख़ुदी में समा नहीं सकता


पोंछ सकता है हमनशीं आँसू
दाग़े-दिल को मिटा नहीं सकता


मुझको हैरत है इस कदर उस पर
इल्म उसका घटा नहीं सकता 
<|endoftext|>
<|startoftext|>
हो न रंगीन तबीयत भी किसी की या रब
आदमी को यह मुसीबत में फँसा देती है


निगहे-लुत्फ़ तेरी बादे-बहारी है मगर
गुंचए-ख़ातिरे-आशिक़ को खिला देती है 
<|endoftext|>
<|startoftext|>
मौत आई इश्क़ में तो हमें नींद आ गई
निकली बदन से जान तो काँटा निकल गया


बाज़ारे-मग़रिबी की हवा से ख़ुदा बचाए
मैं क्या, महाजनों का दिवाला निकल गया 
<|endoftext|>
<|startoftext|>
काम कोई मुझे बाकी नहीं मरने के सिवा
कुछ भी करना नहीं अब कुछ भी न करने के सिवा


हसरतों का भी मेरी तुम कभी करते हो ख़याल
तुमको कुछ और भी आता है सँवरने के सिवा 
<|endoftext|>
<|startoftext|>
तहज़ीब के ख़िलाफ़ है जो लाये राह पर
अब शायरी वह है जो उभारे गुनाह पर


क्या पूछते हो मुझसे कि मैं खुश हूँ या मलूल
यह बात मुन्हसिर है तुम्हारी निगाह पर 
<|endoftext|>
<|startoftext|>
हम कब शरीक होते हैं दुनिया की ज़ंग में
वह अपने रंग में हैं, हम अपनी तरंग में


मफ़्तूह हो के भूल गए शेख़ अपनी बहस
मन्तिक़ शहीद हो गई मैदाने ज़ंग में 
<|endoftext|>
<|startoftext|>
मुँह देखते हैं हज़रत, अहबाब पी रहे हैं
क्या शेख़ इसलिए अब दुनिया में जी रहे हैं


मैंने कहा जो उससे, ठुकरा के चल न ज़ालिम
हैरत में आके बोला, क्या आप जी रहे हैं?


अहबाब उठ गए सब, अब कौन हमनशीं हो
वाक़िफ़ नहीं हैं जिनसे, बाकी वही रहे हैं 
<|endoftext|>
<|startoftext|>
अफ़्सोस है गुल्शन ख़िज़ाँ लूट रही है
शाख़े-गुले-तर सूख के अब टूट रही है


इस क़ौम से वह आदते-देरीनये-ताअत
बिलकुल नहीं छूटी है मगर छूट रही है 
<|endoftext|>
<|startoftext|>
ग़म क्या जो आसमान है मुझसे फिरा हुआ
मेरी नज़र से ख़ुद है ज़माना घिरा हुआ


मग़रिब ने खुर्दबीं से कमर उनकी देख ली
मशरिक की शायरी का मज़ा किरकिरा हुआ 
<|endoftext|>
<|startoftext|>
उससे तो इस सदी में नहीं हम को कुछ ग़रज़
सुक़रात बोले क्या और अरस्तू ने क्या कहा


बहरे ख़ुदा ज़नाब यह दें हम को इत्तेला
साहब का क्या जवाब था, बाबू ने क्या कहा 
<|endoftext|>
<|startoftext|>
ख़ैर उनको कुछ न आए फाँस लेने के सिवा
मुझको अब करना ही क्या है साँस लेने के सिवा


थी शबे-तारीक, चोर आए, जो कुछ था ले गए
कर ही क्या सकता था बन्दा खाँस लेने के सिवा 
<|endoftext|>
<|startoftext|>
जो हस्रते दिल है, वह निकलने की नहीं
जो बात है काम की, वह चलने की नहीं


यह भी है बहुत कि दिल सँभाले रहिए
क़ौमी हालत यहाँ सँभलने की नहीं 
<|endoftext|>
<|startoftext|>
मायूस कर रहा है नई रोशनी का रंग
इसका न कुछ अदब है न एतबार है


तक़दीस मास्टर की न लीडर का फ़ातेहा
यानी न नूरे-दिल है, न शमये मज़ार है 
<|endoftext|>
<|startoftext|>
वो हवा न रही वो चमन न रहा वो गली न रही वो हसीं न रहे
वो फ़लक न रहा वो समाँ न रहा वो मकाँ न रहे वो मकीं न रहे


वो गुलों में गुलों की सी बू न रही वो अज़ीज़ों में लुत्फ़ की ख़ू न रही
वो हसीनों में रंग-ए-वफ़ा न रहा कहें और की क्या वो हमीं न रहे


न वो आन रही न उमंग रही न वो रिंदी ओ ज़ोह्द की जंग रही
सू-ए-क़िबला निगाहों के रुख़ न रहे और दैर पे नक़्श-ए-जबीं न रहे


न वो जाम रहे न वो मस्त रहे न फ़िदाई-ए-अहद-ए-अलस्त रहे
वो तरीक़ा-ए-कार-ए-जहाँ न रहा वो मशाग़िल-ए-रौनक़-ए-दीं न रहे


हमें लाख ज़माना लुभाए तो क्या नए रंग जो चर्ख़ दिखाए तो क्या
ये मुहाल है अहल-ए-वफ़ा कि लिए ग़म-ए-मिल्लत ओ उल्फ़त-ए-दीं न रहे


तेरे कूचा-ए-ज़ुल्फ़ में दिल है मेरा अब उसे मैं समझता हूँ दाम-ए-बला
ये अजीब सितम है अजीब जफ़ा कि यहाँ न रहे तो कहीं न रहे


ये तुम्हारे ही दम से है बज़्म-ए-तरब अभी जाओ न तुम न करो ये ग़ज़ब
कोई बैठ के लुत्फ़ उठाएगा क्या कि जो रौनक़-ए-बज़्म तुम्हीं न रहे


जो थीं चश्म-ए-फ़लक की भी नूर-ए-नज़र वही जिन पे निसार थे शम्स ओ क़मर
सो अब ऐसी मिटी हैं वो अंजुमनें कि निशान भी उन के कहीं न रहे


वही सूरतें रह गईं पेश-ए-नज़र जो ज़माने को फेरें इधर से उधर
मगर ऐसे जमाल-ए-जहाँ-आरा जो थे रौनक़-ए-रू-ए-ज़मीं न रहे


ग़म ओ रंज में ‘अकबर’ अगर है घिरा तो समझ ले कि रंज को भी है फ़ना
किसी शय को नहीं है जहाँ में बक़ा वो ज़्यादा मलूल ओ हज़ीं न रहे 
<|endoftext|>
<|startoftext|>
सदियों फ़िलासफ़ी की चुनाँ और चुनीं रही
लेकिन ख़ुदा की बात जहाँ थी वहीं रही


ज़ोर-आज़माइयाँ हुईं साइंस की भी ख़ूब
ताक़त बढ़ी किसी की किसी में नहीं रही


दुनिया कभी न सुल्ह पे माइल हुई मगर
बाहम हमेशा बरसर-ए-पैकार-ओ-कीं रही


पाया अगर फ़रोग़ तो सिर्फ़ उन नुफ़ूस ने
जिन की कि ख़िज़्र-ए-राह फ़क़त शम्मा-ए-दीं रही


अल्लाह ही की याद बहर-हाल ख़ल्क़ में
वजह-ए-सुकून-ए-ख़ातिर-ए-अंदोह-गीं रही 
<|endoftext|>
<|startoftext|>
जो तुम्हारे लब-ए-जाँ-बख़्श का शैदा होगा
उठ भी जाएगा जहाँ से तो मसीहा होगा


वो तो मूसा हुआ जो तालिब-ए-दीदार हुआ
फिर वो क्या होगा कि जिस ने तुम्हें देखा होगा


क़ैस का ज़िक्र मेरे शान-ए-जुनूँ के आगे
अगले वक़्तों का कोई बादया-पैमा होगा


आरज़ू है मुझे इक शख़्स से मिलने की बहुत
नाम क्या लूँ कोई अल्लाह का बंदा होगा


लाल-ए-लब का तेरे बोसा तो मैं लेता हूँ मगर
डर ये है ख़ून-ए-जिगर बाद में पीना होगा 
<|endoftext|>
<|startoftext|>
जहाँ में हाल मेरा इस क़दर ज़बून हुआ
कि मुझ को देख के बिस्मिल को भी सुकून हुआ


ग़रीब दिल ने बहुत आरज़ूएँ पैदा कीं
मगर नसीब का लिक्खा कि सब का ख़ून हुआ


वो अपने हुस्न से वाक़िफ़ मैं अपनी अक़्ल से सैर
उन्हों ने होश सँभाला मुझे जुनून हुआ


उम्मीद-ए-चश्म-ए-मुरव्वत कहाँ रही बाक़ी
ज़रिया बातों का जब सिर्फ़ टेलीफ़ोन हुआ


निगाह-ए-गर्म क्रिसमस में भी रही हम पर
हमारे हक़ में दिसम्बर भी माह-ए-जून हुआ 
<|endoftext|>
<|startoftext|>
हूँ मैं परवाना मगर शम्मा तो हो रात तो हो
जान देने को हूँ मौजूद कोई बात तो हो


दिल भी हाज़िर सर-ए-तसलीम भी ख़म को मौजूद
कोई मरकज़ हो कोई क़िबला-ए-हाजात तो हो


दिल तो बे-चैन है इज़्हार-ए-इरादत के लिए
किसी जानिब से कुछ इज़्हार-ए-करामात तो हो


दिल-कुशा बादा-ए-साफ़ी का किसे ज़ौक़ नहीं
बातिन-अफ़रोज़ कोई पीर-ए-ख़राबात तो हो


गुफ़्तनी है दिल-ए-पुर-दर्द का क़िस्सा लेकिन
किस से कहिए कोई मुस्तफ़्सिर-ए-हालात तो हो


दास्तान-ए-ग़म-ए-दिल कौन कहे कौन सुने
बज़्म में मौक़ा-ए-इज़्हार-ए-ख़्यालात तो हो


वादे भी याद दिलाते हैं गिले भी हैं बहुत
वो दिखाई भी तो दें उन से मुलाक़ात तो हो


कोई वाइज़ नहीं फ़ितरत से बलाग़त में सिवा
मगर इंसान में कुछ फ़हम-ए-इशारात तो हो 
<|endoftext|>
<|startoftext|>
ग़म्ज़ा नहीं होता के इशारा नहीं होता
आँख उन से जो मिलती है तो क्या क्या नहीं होता


जलवा न हो मानी का तो सूरत का असर क्या
बुलबुल गुल-ए-तस्वीर का शैदा नहीं होता


अल्लाह बचाए मरज़-ए-इश्क़ से दिल को
सुनते हैं कि ये आरिज़ा अच्छा नहीं होता


तश्बीह तेरे चेहरे को क्या दूँ गुल-ए-तर से
होता है शगुफ़्ता मगर इतना नहीं होता


मैं नज़ा में हूँ आएँ तो एहसान है उन का
लेकिन ये समझ लें के तमाशा नहीं होता


हम आह भी करते हैं तो हो जाते हैं बद-नाम
वो क़त्ल भी करते हैं तो चर्चा नहीं होता 
<|endoftext|>
<|startoftext|>
चर्ख़ से कुछ उम्मीद थी ही नहीं
आरज़ू मैं ने कोई की ही नहीं


मज़हबी बहस मैं ने की ही नहीं
फ़ालतू अक़्ल मुझ में थी ही नहीं


चाहता था बहुत सी बातों को
मगर अफ़सोस अब वो जी ही नहीं


जुरअत-ए-अर्ज़-ए-हाल क्या होती
नज़र-ए-लुत्फ़ उस ने की ही नहीं


इस मुसीबत में दिल से क्या कहता
कोई ऐसी मिसाल थी ही नहीं


आप क्या जानें क़द्र-ए-'या-अल्लाह'
जब मुसीबत कोई पड़ी ही नहीं


शिर्क छोड़ा तो सब ने छोड़ दिया
मेरी कोई सोसाइटी ही नहीं


पूछा ‘अकबर’ है आदमी कैसा
हँस के बोले वो आदमी ही नहीं 
<|endoftext|>
<|startoftext|>
हर क़दम कहता है तू आया है जाने के लिए
मंज़िल-ए-हस्ती नहीं है दिल लगाने के लिए


क्या मुझे ख़ुश आए ये हैरत-सरा-ए-बे-सबात
होश उड़ने के लिए है जान जाने के लिए


दिल ने देखा है बिसात-ए-क़ुव्वत-ए-इदराक को
क्या बढ़े इस बज़्म में आँखें उठाने के लिए


ख़ूब उम्मीदें बंधीं लेकिन हुईं हिरमाँ नसीब
बदलियाँ उट्ठीं मगर बिजली गिराने के लिए


साँस की तरकीब पर मिट्टी को प्यार आ ही गया
ख़ुद हुई क़ैद उस को सीने से लगाने के लिए


जब कहा मैं ने भुला दो ग़ैर को हँस कर कहा
याद फिर मुझ को दिलाना भूल जाने के लिए


दीदा-बाज़ी वो कहाँ आँखें रहा करती हैं बंद
जान ही बाक़ी नहीं अब दिल लगाने के लिए


मुझ को ख़ुश आई है मस्ती शेख़ जी को फ़रबही
मैं हूँ पीने के लिए और वो हैं खाने के लिए


अल्लाह अल्लाह के सिवा आख़िर रहा कुछ भी न याद
जो किया था याद सब था भूल जाने के लिए


सुर कहाँ के साज़ कैसा कैसी बज़्म-ए-सामईन
जोश-ए-दिल काफ़ी है अकबर तान उड़ाने के लिए 
<|endoftext|>
<|startoftext|>
आँख में आँसू का और दिल में लहू का काल है
है तमन्ना का वही जो ज़िंदगी का हाल है


यूँ धुआँ देने लगा है जिस्म ओ जाँ का अलाओ
जैसे रग रग में रवाँ इक आतिश-ए-सय्याल है


फैलते जाते हैं दाम-ए-नारसी के दाएरे
तेरे मेरे दरमियाँ किन हादसों का जाल है


घिर गई है दो ज़मानों की कशाकश में हयात
इक तरफ ज़ंजीर-ए-माज़ी एक जानिब हाल है


हिज्र की राहों से 'अकबर' मंज़िल-ए-दीदार तक
यूँ है जैसे दरमियाँ इक रौशनी का साल है. 
<|endoftext|>
<|startoftext|>
बदन से रिश्ता-ए-जाँ मोतबर न था मेरा
मैं जिस में रहता था शायद वो घर न था मेरा


क़रीब ही से वो गुज़रा मगर ख़बर न हुई
दिल इस तरह तो कभी बे-ख़बर न था मेरा


मैं मिस्ल-ए-सब्ज़ा-ए-बेगाना जिस चमन में रहा
वहाँ के गुल न थे मेरे समर न था मेरा


न रौशनी न हरारत ही दे सका मुझ को
पराई आग में कोई शरर न था मेरा


ज़मीन को रू-कश-ए-अफ़लाक कर दिया जिस ने
हुनर था किस का अगर वो हुनर न था मेरा


कुछ और था मेरी तश्कील ओ इर्तिक़ा का सबब
मदार सिर्फ़ हवाओं पे गर न था मेरा


जो धूप दे गया मुझ को वो मेरा सूरज था
जो छाँव दे न सका वो शजर न था मेरा


नहीं के मुझ से मेरे दिल ने बे-वफ़ाई की
लहू से रब्त ही कुछ मोतबर न था मेरा


पहुँच के जो सर-ए-मंज़िल बिछड़ गया मुझ से
वो हम-सफ़र था मगर हम-नज़र न था मेरा


इक आने वाले का मैं मुंतज़िर तो था 'अकबर'
हर आने वाला मगर मुंतज़िर न था मेरा. 
<|endoftext|>
<|startoftext|>
बस इक तसलसुल-ए-तकरार-ए-क़ुर्ब-ओ-दूरी था
विसाल ओ हिज्र का हर मरहला उबूरी था


मेरी शिकस्त भी थी मेरी ज़ात से मंसूब
के मेरी फ़िक्र का हर फ़ैसला शुऊरी था


थी जीती जागती दुनिया मेरी मोहब्बत की
न ख़्वाब का सा वो आलम के ला-शुऊरी था


तअल्लुक़ात में ऐसा भी एक मोड़ आया
के क़ुर्बतों पे भी दिल को गुमान-ए-दूरी था


रिवायतों से किनारा-कशी भी लाज़िम थी
और एहतिराम-ए-रिवायात भी ज़रूरी था


मशीनी दौर के आज़ार से हुआ साबित
के आदमी का मलाल आदमी से दूरी था


खुला है कब कोई जौहर हिजाब में 'अकबर'
गुहर के बाब में तर्क-ए-सदफ़ ज़रूरी था. 
<|endoftext|>
<|startoftext|>
दिल दबा जाता है कितना आज ग़म के बार से
कैसी तंहाई टपकती है दर ओ दीवार से


मंज़िल-ए-इक़रार अपनी आख़िरी मंज़िल है अब
हम के आए हैं गुज़र कर जादा-ए-इंकार से


तर्जुमाँ था अक्स अपने चेहरा-ए-गुम-गश्ता का
इक सदा आती रही आईना-ए-असरार से


माँद पड़ते जा रहे थे ख़्वाब-तस्वीरों के रंग
रात उतरती जा रही थी दर्द की दीवार से


मैं भी 'अकबर' कर्ब-आगीं जानता हूँ ज़ीस्त को
मुंसलिक है फ़िक्र मेरी फ़िक्र-ए-शोपनहॉर से. 
<|endoftext|>
<|startoftext|>
दूर तक बस इक धुंदलका गर्द-ए-तंहाई का था
रास्तों को रंज मेरी आबला-पाई का था


फ़स्ल-ए-गुल रुख़्सत हुई तो वहशतें भी मिट गईं
हट गया साया जो इक आसेब-ए-सहराई का था


तोड़ ही डाला समंदर ने तिलिस्म-ए-ख़ुद-सरी
ज़ोम क्या क्या साहिलों को अपनी पहनाई का था


और मुबहम हो गया पैहम मुलाक़ातों के साथ
वो जो इक मौहूम सा रिश्ता शनासाई का था


ख़ाक बन कर पत्तियाँ मौज-ए-हवा से जा मिलीं
देर से 'अकबर' गुलों पर क़र्ज़ पुरवाई का था. 
<|endoftext|>
<|startoftext|>
फ़ित्ने अजब तरह के समन-ज़ार से उठे
सारे परिंद शाख़-ए-समर-दार से उठे


दीवार ने क़ुबूल किया सैल-ए-नूर को
साए तमाम-तर पस-ए-दीवार से उठे


जिन की नुमू में थी न मुआविन हवा कोई
ऐसे भी गुल ज़मीन-ए-ख़ास-ओ-ख़ार से उठे


तस्लीम की सरिश्त बस ईजाब ओ क़ुबूल
सारे सवाल जुरअत-ए-इंकार से उठे


शहर-ए-तअल्लुक़ात में उडती है जिन से ख़ाक
फित्ने वो सब रऊनत-ए-पिंदार से उठे


आँखों को देखने का सलीक़ा जब आ गया
कितने नक़ाब चेहरा-ए-असरार से उठे


तस्वीर-ए-गर्द बन गया 'अकबर' चमन तमाम
कैसे ग़ुबार वादी-ए-कोहसार से उठे. 
<|endoftext|>
<|startoftext|>
घुटन अज़ाब-ए-बदन की न मेरी जान में ला
बदल के घर मेरा मुझ को मेरे मकान में ला


मेरी इकाई को इज़हार का वसीला दे
मेरी नज़र को मेरे दिल को इम्तिहान में ला


सख़ी है वो तो सख़ावत की लाज रख लेगा
सवाल अर्ज़-ए-तलब का न दरमियान में ला


दिल-ए-वजूद को जो चीर कर गुज़र जाए
इक ऐसा तीर तू अपनी कड़ी कमान में ला


है वो तो हद्द-ए-गिरफ़्त-ए-ख़याल से भी परे
ये सोच कर ही ख़याल उस का अपने ध्यान में ला


बदन तमाम उसी की सदा से गूँज उठे
तलातुम ऐसा कोई आज मेरी जान में ला


चराग़-ए-राह-गुज़र लाख ताब-नाक सही
जला के अपना दिया रौशनी मकान में ला


ब-रंग-ए-ख़्वाब सही सारी काइनात 'अकबर'
वजूद-ए-कुल को न अंदेशा-ए-गुमान में ला. 
<|endoftext|>
<|startoftext|>
हाँ यही शहर मेरे ख़्वाबों का गहवारा था
इन्ही गलियों में कहीं मेरा सनम-ख़ाना था


इसी धरती पे थे आबाद समन-ज़ार मेरे
इसी बस्ती में मेरी रूह का सरमाया था


थी यही आब ओ हवा नश-ओ-नुमा की ज़ामिन
इसी मिट्टी से मेरे फ़न का ख़मीर उट्ठा था


अब न दीवारों से निस्बत है न बाम ओ दर से
क्या इसी घर से कभी मेरा कोई रिश्ता था


ज़ख़्म यादों के सुलगते हैं मेरी आँखों में
ख़्वाब इन आँखों ने क्या जानिए क्या देखा था


मेहर-बाँ रात के साए थे मुनव्वर ऐसे
अश्क आँखों में लिए दिल ये सरासीमा था


अजनबी लगते थे सब कूचा ओ बाज़ार 'अकबर'
ग़ौर से देखा तो वो शहर मेरा अपना था. 
<|endoftext|>
<|startoftext|>
जब सुब्ह की दहलीज़ पे बाज़ार लगेगा
हर मंज़र-ए-शब ख़्वाब की दीवार लगेगा


पल भर में बिखर जाएँगे यादों के ज़ख़ीरे
जब ज़ेहन पे इक संग-ए-गिराँ-बार लगेगा


गूँधे हैं नई शब ने सितारों के नए हार
कब घर मेरा आईना-ए-अनवार लगेगा


गर सैल-ए-ख़ुराफ़ात में बह जाएँ ये आँखें
हर हर्फ़-ए-यक़ीं कलमा-ए-इंकार लगेगा


हालात न बदले तो तमन्ना की ज़मीं पर
टूटी हुई उम्मीदों का अंबार लगेगा


खिलते रहे गर फूल लहू में यूँही 'अकबर'
हर फ़स्ल में दिल अपना समन-ज़ार लगेगा. 
<|endoftext|>
<|startoftext|>
जिन पे अजल तारी थी उन को ज़िंदा करता है
सूरज जल कर कितने दिलों को ठंडा करता है


कितने शहर उजड़ जाते हैं कितने जल जाते हैं
और चुप-चाप ज़माना सब कुछ देखा करता है


मजबूरों की बात अलग है उन पर क्या इल्ज़ाम
जिस को नहीं कोई मजबूरी वो क्या करता है


हिम्मत वाले पल में बदल देते हैं दुनिया को
सोचने वाला दिल तो बैठा सोचा करता है


जिस बस्ती में नफ़सा-नफ़सी का क़ानून चले
उस बस्ती में कौन किसी की परवा करता है


प्यार भारी आवाज़ की लय में मद्धम लहजे में
तंहाई में कोई मुझ से बोला करता है


उस इक शम्मा-ए-फ़रोज़ाँ के हैं और भी परवाने
चाँद अकेला कब सूरज का हल्क़ा करता है


रूह बरहना नफ़्स बरहना ज़ात बरहना जिस की
जिस्म पे वो क्या क्या पोशाकें पहना करता है


अश्कों के सैलाब-ए-रवाँ को 'अकबर' मत रोको
बह जाए तो बूझ ये दिल का हल्का करता है. 
<|endoftext|>
<|startoftext|>
ऐ अब्र-ए-इल्तिफ़ात तिरा ए‘तिबार फिर
आँखों में फिर वो प्यास वही इंतिज़ार फिर


रख्खूँ कहाँ पे पाँव बढ़ाऊँ किधर क़दम
रख़्श-ए-ख़याल आज है बे-इख़्तियार फिर


दस्त-ए-जुनूँ-ओ-पंजा-ए-वहशत चिहार-सम्त
बे-बर्ग-ओ-बार होने लगी है बहार फिर


पस्पाइयों ने गाड़ दिए दाँत पुश्त पर
यूँ दामन-ए-ग़ुरूर हुआ तार तार फिर


निश्तर तिरी ज़बाँ ही नहीं ख़ामशी भी है
कुछ रह-गुज़ार-ए-रब्त हुई ख़ार-ज़ार फिर


मुझ में कोई सवाल तिरे मा-सिवा नहीं
मुझ में यही सवाल हुआ एक बार फिर 
<|endoftext|>
<|startoftext|>
ब-रंग-ए-ख़्वाब मैं बिखरा रहूँगा
तिरे इंकार जब चुनता रहूँगा


कभी सोचा नहीं था मैं तिरे बिन
यूँ ज़ेर-ए-आसमाँ तन्हा रहूँगा


तु कोई अक्स मुझ में ढूँढना मत
मैं शीशा हूँ फ़क़त शीशा रहूँगा


ताअफ़्फ़ुन-ज़ार होती महफ़िलों में
ख़याल-ए-यार से महका रहूँगा


जियूँगा मैं तिरी साँसों में जब तक
ख़ुद अपनी साँस में ज़िंदा रहूँगा


गली बाज़ार बढ़ती वहशतों को
मैं तेरे नाम ही लिखता रहूँगा 
<|endoftext|>
<|startoftext|>
हैरत से देखता हुआ चेहरा किया मुझे
सहरा किया कभी कभी दरिया किया मुझे


कुछ तो इनायतें हैं मिरे कारसाज़ की
और कुछ मिरे मिज़ाज ने तन्हा किया मुझे


पथरा गई है आँख बदन बोलता नहीं
जाने किस इंतिज़ार ने ऐसा किया मुझे


तू तो सज़ा के ख़ौफ़ से आज़ाद था मगर
मेरी निगाह से कोई देखा किया मुझे


आँखों में रेत फैल गई देखता भी क्या
सोचों के इख़्तियार ने क्या क्या किया मुझे 
<|endoftext|>
<|startoftext|>
कुछ फ़ासला नहीं है अदू और शिकस्त में
लेकिन कोई सुराग़ नहीं है गिरफ़्त में


कुछ दख़्ल इख़्तियार को हो बूद-ओ-हस्त में
सर कर लूँ ये जहान-ए-आलम एक जस्त में


अब वादी-ए-बदन में कोई बोलता नहीं
सुनता हूँ आप अपनी सदा बाज़-गश्त में


रूख़ है मिरे सफ़र का अलग तेरी सम्त और
इक सू-ए-मुर्ग़-ज़ार चले एक दश्त में


किस शाह का गुज़र है कि मफ़्लूज जिस्म-ओ-जाँ
जी जान से जुटे हुए हैं बंद-ओ-बस्त में


ये पूछ आ के कौन नसीबों जिया है दिल
मत देख ये कि कौन सितारा है बख़्त में


किस सोज़ की कसक है निगाहों के आस-पास
किस ख़्वाब की शिकस्त उमड आई है तश्त में 
<|endoftext|>
<|startoftext|>
टूटी हुई शबीह की तस्ख़ीर क्या करें
बुझते हुए ख़याल को ज़ंजीर क्या करें


अंधा सफ़र है ज़ीस्त किस छोड़ दें कहाँ
उलझा हुआ सा ख़्वाब है ताबीर क्या करें


सीने में जज़्ब कितने समुंदर हुए मगर
आँखों पे इख़्तिसार की तदबीर क्या करें


बस ये हुआ कि रास्ता चुप-चाप कट गया
इतनी सी वारदात की तश्हीर क्या करें


साअत कोई गुज़ार भी लें जी तो लें कभी
कुछ ओर अपने बाब में तहरीर क्या करें 
<|endoftext|>
<|startoftext|>
महाजे़-जंग पर अक्सर बहुत कुछ खोना पड़ता है
किसी पत्थर से टकराने को पत्थर होना पड़ता है


अभी तक नींद से पूरी तरह रिश्ता नहीं टूटा
अभी आँखों को कुछ ख़्वाबों की खातिर सोना पड़ता है


मैं जिन लोगों को खुद से मुख्तलिफ महसूस करता हूँ
मुझे अक्सर उन्हीं लोगों में शामिल होना पड़ता है 
<|endoftext|>
<|startoftext|>
हर शाम सँवरने का मज़ा अपनी जगह है
हर रात बिखरने का मज़ा अपनी जगह है


खिलते हुए फूलों की मुहब्बत के सफ़र में
काँटों से गुज़रने का मज़ा अपनी जगह है


अल्लाह बहुत रहमों-करम वाला है लेकिन
लेकिन अल्लाह से ड़रने का मजा अपनी जगह है
<|endoftext|>
<|startoftext|>
जो कहता था हमारा सरफिरा दिल, हम भी कहते थे
कभी तनहाइयों को तेरी महफ़िल, हम भी कहते थे


हमें भी तजरिबा है कुफ्र की दुनिया में रहने का
बुतों के सामने अपने मसाइल हम भी कहते थे


यहाँ इक भीड़ अंजाने में दिन कहती थी रातों को
उसी इक भीड़ में हम भी थे शामिल, हम भी कहते थे
<|endoftext|>
<|startoftext|>
एहसास में शिद्दत है वही, कम नहीं होती
इक उम्र हुई, दिल की लगी कम नही होती


लगता है कहीं प्यार में थोड़ी-सी कमी थी
और प्यार में थोड़ी-सी कमी कम नहीं होती


अक्सर ये मेरा ज़ह्न भी थक जाता है लेकिन
रफ़्तार ख़यालों की कभी कम नहीं होती


था ज़ह्र को होंठों से लगाना ही मुनासिब
वरना ये मेरी तश्नालबी कम नहीं होती


मैं भी तेरे इक़रार पे फूला न समाता
तुझको भी मुझे पाके खुशी कम नहीं होती


फ़ितरत में तो दोनों की बहुत फ़र्क़ है लेकिन
ताक़त में समंदर से नदी कम नहीं होती 
<|endoftext|>
<|startoftext|>
अगर सचमुच यह औरत
इस साप्ताहिक के पन्ने से बाहर निकल आए
अगर सचमुच यह औरत
गरदन पकड़ कर चिल्लाए
तो क्या मैं सच कहूँगा ?


अगर सचमुच इस औरत के
स्तन पूरे मुखपृष्ठ पर छा जाएँ और
मेरे एकान्त में गनगनाएँ
तो क्या मौं सुनूँगा ?


अकेले में, सचमुच के अकेले में
यह औरत
कैसा सुख देगी मुझे ?
बिस्तर से बाग़पत तक
इस औरत के शरीर पर रोयें की तरह खड़ा
आतंक
क्या सचमुच मेरा आतंक है ?


अगर सचमुच यह औरत
अख़बारों की इस दुनिया से बाहर निकल कर
पूछे मुझसे मेरे घर का पता
तो क्या मैं सच कहूँगा ?


आदमी की पाँत से बाहर खदेड़ी इस औरत के भीतर
किसका जानवर दिखता है ?


इस साप्ताहिक के पन्ने से बाहर निकल कर
अपने गर्भ के बारे में
राजनीति की भाषा से बाहर सवाल करे
तो क्या मैं सच कहूँगा ?


क्या सचमुच यह औरत
साप्ताहिक के पन्नों से कभी बाहर भी होगी ? 
<|endoftext|>
<|startoftext|>
तुम नहीं मिलती तो भी
मैं
नदी तक जाता
छूता उसके हृदय को
गाता
बचपन का कोई पुराना अधूरा गीत
तुम नहीं मिलती तो भी


तुम नहीं मिलती तो भी
पहाड़ के साथ घंटों बतियाता
वृक्षों का हाथ पकड़ ऊपर की ओर
उठना सीखता
बीस और इक्कीस की उमर की
कोई न भूलने वाली घटना को
स्मरण करता
कपड़े के जूते में सिहर कर पैर रखता
तुम नहीं मिलती तो भी


तुम नहीं मिलती तो भी
जितना भी मेरे पास पिता था
उतना भर बच्चा जनता ही
रचता ज़रूर एक आदमी का संसार
कुछ अदद काँटों के बीच एक बेहद
नाज़ुक कोई फूल भी खिलाता ही


बस एक बात अलग होती
एक दरवाज़ा होता कभी नहीं बंद होने वाला
एक क़ैद अँधेरे से लड़ती चिड़िया होती
तुम नहीं होती तो भी
मैं नदी तक जाता ही । 
<|endoftext|>
<|startoftext|>
कितने सूरज हैं तुम्हारे सीने में
कितनी नदियाँ हैं
कितने झरने हैं


कितने पहाड़ हैं तुम्हारी देह में
कितनी गुफ़ाएँ हैं


कितने वृक्ष हैं
कितने फल हैं तुम्हारी गोद में


कितने पत्ते हैं
कितने घोंसले हैं तुम्हारी आत्मा में
कितनी चिड़ियाँ हैं


कितने बच्चे हैं तुम्हारी कोख में
कितने सपने हैं
कितनी कथाएँ हैं तुम्हारे स्वप्नों में


कितने युद्ध हैं
कितने प्रेम हैं


केवल नहीं है तो वह मैं हूँ
अभी और कितना फैलना है मुझे
कितना और पकना है मुझे
कहो
मैं भी
तुम्हारी जड़ों के साथ उग सकूँ


कितने सूरज हैं तुम्हारे सीने में
कितने सूरज ? 
<|endoftext|>
<|startoftext|>
रात में
माटी पर
गति को महसूस करती पड़ी है
गेंद ।


पृथ्वी के सीने पर
नाच कर
आँखें खोले तारों को अपलक निहारती
खेल की दुनिया रचती
पड़ी है
गेंद


बच्चे को खोजती
उसके नर्म पैरों की थकान सोखती


फिलहाल गेंद के स्वप्न में
बच्चा भी है
और मैदान भी


बच्चे को उसके गोल की तरफ़
ले जाने का व्यूह रचती
गेंद की दुनिया में
जीत की आकाँक्षा के साथ
बच्चा लपकता है


और इससे पहले कि वह पहली किक लगाए
गेंद
आकाश और पृथ्वी के बीच
बच्चे के लिए
सबसे सुन्दर गीत गाती
हवा में ऊपर उठती है । 
<|endoftext|>
<|startoftext|>
खिलाड़ियों की स्मृति के साथ
चुप, उदास
इस गेंद के पास
अपनी कौन सी दुनिया है


किन स्वप्नों के लिए जीवित वह गेंद
कौन सी कविता रचेगी


सीटी की मार के साथ
लथेरी गई
बिना जीत की ख़ुशी में
पिचकी इस गेंद का हक़
खिलाड़ियों की नींद में ग़ुम हो जाता है


मैदान के खाली होने पर
जाल समेटते माली ने
अंतिम बार देखा उसे और बुदबुदाते हुए कहा था
ससुरी गेंद यहीं पड़ी रह गई ।


गेंद के जीवन में
मृत्यु का यह पहला अवसर था ।


गेंद सोचती है पहली बार
अपनी ज़रूरी कार्यवाही के बारे में । 
<|endoftext|>
<|startoftext|>
ओ मेरी बच्ची
मेरी आत्मा
तुम कैसे बड़ी हो‍ओगी !


तुम ऐसे बड़ी होना जैसे घास बड़ी होती है
तुम ऐसे बढ़ना जैसे लता बढ़ा करती है
तुम्हारे लिए यहाँ देखने को बहुत कुछ होगा
तुम्हारे लिए यहाँ खाने को बहुत कुछ होगा


तुम्हारे स्वप्नों को सुन रहा हूँ
तुम्हारे भीतर चल रही बातचीत समझ रहा हूँ
तुम्हारे भीतर असंख्य वसंत करवट ले रहे हैं


तुम्हारे आने के पहले यहाँ बहुत कुछ घट गया
एक दूकान लूट ली गई
एक बच्चे की हत्या कर दी गई
          एक आज़ादी और मिली
          एक मंत्री विदेश चला गया
एक युवती ने अपने प्रेम को सही किया
एक लम्बा जुलूस अपनी माँग के साथ आगे निकल गया
          मैंने एक बेहद छोटी कविता लिखने की भूमिका बाँधी


मेरी बच्ची तुम बग़ीचे की तरह भली और भोली हो


यह अजनबी जगह नहीं है
हम तुम्हारे माँ-बाप
दोस्तों से भरी यह जगह
वर्षों हमने इसे तुम्हारे लिए ही लीप कर रखा है
इससे पहले भी तुम यहाँ अपनी
किलकारियों के साथ हमारे बीच रही हो


कितनी बार तुमने हमारे बीच अपना बेहद कच्चा
संगीत छेड़ा है
कितनी बार अपनी तुतलाती आवज़ में
दुनिया का सबसे ख़ूबसूरत गीत गाया है


पहली बार हमारे रक्त ने धरती का ऋण अदा किया
पृथ्वी को जीवित और सुन्दर बनाए रखने के लिए
एक भोली माँ दी है।


मेरी बच्ची
तुम्हारी सारी टूटी गुड़ियों को
वापस ले आऊँगा
और बाज़ार के दिन
तुम्हारे खोए नूपूर को ख़रीद कर
फिर से तुम्हें दूँगा


सारे दिन हवा साँय-साँय करती हुई
गाएगी ।


आदमी के इस जंगल में
सारे दिन हवा चिल्लाती है
प्रेम-प्रेम


मेरी नन्ही गुड़िया
तुम उत्सव के समान हो


एक लड़की जब बड़ी होती है तो
पूरी पृथ्वी के लिए
बड़ी होती है
मेरी बच्ची
मैम एक पूरी पृथ्वी
तुम्हें दहेज में दूँगा। 
<|endoftext|>
<|startoftext|>
हर घर में


ऐसी एक लड़की है
जो गाती है
बालों में रिबन लगाती
अपनी गुड़िया के लिए
दूल्हा रचाती
उसका भी नाम इषिता है
हर घर में


हर घर में


ऐसी एक लड़की है
जो बड़ी होती हुई ईख तोड़ती है
पिता के सीने से अपना क्चद नापती
माँ की कोख में मुँह छिपाकर
ज़ोरों से फूँकती और
गौने के बारे में विस्तार से पूछती है
हर घर में


हर घर में


ऐसी एक लड़की है
जिसकी माँग
पूरे घर में चिपचिपाती है
भविष्य
इच्छाएँ
खजूर-सी लम्बी हो लेती है
रज-रह कर
फ़्रॉक के भीतर ही अपनी उम्र छिपाती, अपना खेल रोक
हर घर में एक लड़की है


पर इन सबको सहेजता, समझता
अपनी नदी-सी बच्ची को दुलराता
एक पिता भी है
हर घर में


तुम्हारे पिता की तरह
हर घर में


हर घर में
दोनों हैं 
<|endoftext|>
<|startoftext|>
कहाँ तलक यूँ तमन्ना को दर-ब-दर देखूँ
सफ़र तमाम करूँ मैं भी अपना घर देखूँ


सुना है मीर से दुनिया है आइनाख़ाना
तो क्यों न फिर इस दुनिया को बन-सँवर देखूँ


छिड़ी है जंग मुझे ले के ख़ुद मेरे भीतर
फलक की बात रखूँ या शकिस्ताँ पर देखूँ


हरेक शय है नज़र में अभी बहुत धुँधली
पहाड़ियों से ज़मीं पर ज़रा उतर देखूँ


तलाश में है उसी दिन से मंज़िल मेरी
मैं ख़ुद में ठहरा हुआ जबसे इक सफ़र देखूँ


मेरे सुकून का कब पास अक्ल ने रक्खा
सहर के साथ ही मैं तपती दोपहर देखूँ 
<|endoftext|>
<|startoftext|>
ग़मों के नूर में लफ़्जों को ढालने निकले
गुहरशनास समंदर खंगालने निकले


खुली फ़िज़ाओं के आदी हैं ख़्वाब के पंछी
इन्हें क़फ़स में कहाँ आप पालने निकले


सफ़र है दूर का और बेचराग़ दीवाने
तेरे ही ज़िक्र से रातें उजालने निकले


शराबखानो कभी महफ़िलों की जानिब हम
ख़ुद अपने आप से टकराव टालने निकले


सियाह शब ने नई साज़िशें रची शायद
हवा के हाथ कहाँ ख़ाक डालने निकले 
<|endoftext|>
<|startoftext|>
मुलाहिज़ा हो मेरी भी उड़ान, पिंजरे में
अता हुए हैं मुझे दो जहान‍, पिंजरे में


है सैरगाह भी और इसमें आबोदाना भी
रखा गया है मेरा कितना ध्यान पिंजरे में


यहीं हलाक‍ हुआ है परिन्दा ख़्वाहिश का
तभी तो हैं ये लहू के निशान पिंजरे में


फलक पे जब भी परिन्दों की सफ़ नज़र आई
हुई हैं कितनी ही यादें जवान पिंजरे में


तरह तरह के सबक़ इसलिए रटाए गए
मैं भूल जाऊँ खुला आसमान पिंजरे में 
<|endoftext|>
<|startoftext|>
वक़्त कर दे न पाएमाल मुझे
अब किसी शक्ल में तो ढाल मुझे


अक़्लवालों में है गुज़र मेरा
मेरी दीवानगी संभाल मुझे


मैं ज़मीं भूलता नहीं हरगिज़
तू बड़े शौक से उछाल मुझे


तजर्बे थे जुदा-जुदा अपने
तुमको दाना दिखा था, जाल मुझे


और कब तक रहूँ मुअत्तल-सा
कर दे माज़ी मेरे बहाल मुझे 
<|endoftext|>
<|startoftext|>
हम उन सवालों को लेकर उदास कितने थे
जवाब जिनके यहीं आसपास कितने थे


मिली तो आज किसी अजनबी सी पेश आई
इसी हयात को लेकर कयास कितने थे


हंसी, मज़ाक, अदब, महफिलें, सुखनगोई
उदासियों के बदन पर लिबास कितने थे


पड़े थे धूल में अहसास के नगीने सब
तमाम शहर में गौहरशनाश कितने थे


हमें ही फ़िक्र थी अपनी शिनाख्त की 'अखिलेश'
नहीं तो चहरे जमाने के पास कितने थे 
<|endoftext|>
<|startoftext|>
रोज़ बढती जा रही इन खाइयों का क्या करें
भीड़ में उगती हुई तन्हाइयों का क्या करें


हुक्मरानी हर तरफ बौनों की, उनका ही हजूम
हम ये अपने कद की इन ऊचाइयों का क्या करें


नाज़ तैराकी पे अपनी कम न था हमको मगर
नरगिसी आँखों की उन गहराइयों का क्या करें 
<|endoftext|>
<|startoftext|>
था रवानी से ही कायम उसकी हस्ती का सुबूत
गर ठहर जाता तो फिर दरिया कहाँ होने को था


खुद को जो सूरज बताता फिर रहा था रात को
दिन में उस जुगनू का अब चेहरा धुआं होने को था


जाने क्यूँ पिंजरे की छत को आसमां कहने लगा
वो परिंदा जिसका सारा आसमां होने को था 
<|endoftext|>
<|startoftext|>
नदी के ख़्वाब दिखायेगा तश्नगी देगा
खबर न थी वो हमें ऐसी बेबसी देगा


नसीब से मिला है इसे हर रखना
कि तीरगी में यही ज़ख्म रौशनी देगा


तुम अपने हाथ में पत्थर उठाये फिरते रहो
मैं वो शजर हूँ जो बदले में छाँव ही देगा 
<|endoftext|>
<|startoftext|>
ख्वाबों की बात हो न ख्यालों की बात हो
मुफलिस की भूख उसके निवालों की बात हो


अब ख़त्म भी हो गुज़रे जमाने का तज़्किरा
इस तीरगी में कुछ तो उजालों की बात हो


जिनको मिले फरेब ही मंजिल के नाम पर
कुछ देर उनके पाँव के छालों की बात हो 
<|endoftext|>
<|startoftext|>
पानी में जो आया है तो गहरे भी उतर जा
दरिया को खंगाले बिना गौहर न मिलेगा


दर-दर यूँ भटकता है अबस जिसके लिए तू
घर में ही उसे ढूंढ वो बाहर न मिलेगा


ऐसे ही जो हुक्काम के सजदों में बिछेंगे
काँधे पे किसी के भी कोई सर न मिलेगा


महफूज़ तभी तक है रहे छाँव में जब तक
जो धूप पड़ी मोम का पैकर न मिलेगा 
<|endoftext|>
<|startoftext|>
हम उन सवालों को लेकर उदास कितने थे
जवाब जिनके यहीं आसपास कितने थे


हंसी, मज़ाक, अदब, महफ़िलें, सुख़नगोई
उदासियों के बदन पर लिबास कितने थे


पड़े थे धूप में एहसास के नगीने सब
तमाम शहर में गोहरशनाश कितने थे 
<|endoftext|>
<|startoftext|>
तू इश्क में मिटा न कभी दार पर गया
नायब ज़िन्दगी को भी बेकार कर गया


मिटटी का घर बिखरना था आखिर बिखर गया
अच्छा हुआ कि ज़ेहन से आंधी का डर गया


बेहतर था कैद से ये बिखर जाना इसलिए
ख़ुश्बू की तरह से मैं फिजा में बिखर गया


'अखिलेश' शायरी में जिसे ढूंढते हो तुम
जाने वो धूप छाँव का पैकर किधर गया. 
<|endoftext|>
<|startoftext|>
मैं शाम होते-होते तुम्हें चाँद कह ही देता हूँ
नहीं तो रात तक तुम मेरे लिए
नक्षत्र हो जाओगी।
यह नयी युक्ति, नया विचार रच
फिसल कर गिरने का समय है
देवता गिर कर बदल रहे है मानव में
मानव असुरो में
असुर श्वानो में
स्त्री, देव तक तुमको सिर्फ़ देखना नहीं
स्पर्श करना चाहते है
कोहरा, एक बहाना है
रातो का विस्तार है इसमें
देवताओं की लार मिली हुई है। 
<|endoftext|>
<|startoftext|>
मैंने दुखों का समन्दर पैरों से लांघकर नहीं
सर के बल चलकर पार किया है
हरियाली धरती पर लोटने का मन था
पर रेत फैली है दूर तक
हँसता भी हूँ तो
बालू चबाता हूँ!


समन्दर के सफर में
जल दैत्यों से लड़ा
कुछ मछलियों से दोस्ती की
सिर को तराश कर नुकीला बनाया
जिस हिस्से में मेरे सपने रहते थे
उन्हें छील कर जल प्रवाहित कर दिया!
जिन पैरों को पंख बनना था
मैंने उन्हें पूंछ बना लिया!


इस नुकीले सर को लिए-लिए
जब सुनता हूँ कि ऊंट की तरह लम्बी गर्दन चाहिये
रेगिस्तान को पार करने के लिये
तो बचे-खुचे सपने फिर उठाता हूँ
उसी की बनाता हूँ रस्सी


एक सपने की रस्सी के फंदे पर
दूसरे सपने की गर्दन लुढ़क जाती है
तीसरे सपने की जीभ बाहर निकल आई है


 हर सपने की मौत के बाद
मेरी आँखें अब इक रेत का टीला हैं
चढ़कर देखो तो दूर रेगिस्तान में
एक झरना दिखाई पड़ता है!
आ से आंख
आंख माने सपना! 
<|endoftext|>
<|startoftext|>
शेरवानी में दमकते सुपुत्र को
पिता ने गले लगाया
सेहरा पहने बेटे की माँ ने ली बलैया


घुडचडी के पहले
 मंत्रोच्चार के बीच
पंडित जी ने
खानदानी तलवार छोटे ठाकुर की कमर में
बाँध दी


एक घर के सामने से गुजरी बारात
तो छत्रपति मिला नहीं पाये
छत पर खड़ी एक लड़की से आंख


ठाकुर के बेटे को
आज फिर
एक चमार की बिटिया ने कायर कहा। 
<|endoftext|>
<|startoftext|>
मैं जात का कोरी हूँ
बिना थके दिन भर
बाभनों के खेतों को पानी पिलाता हूँ
एक पल में इतना वीर हूँ
कि पहलवान जुलाहो को
चित्त कर देता हूँ


अगले ही क्षण इतना कायर
कि लूले बनिये का पैर दबाता हूँ। 
<|endoftext|>
<|startoftext|>
कभी सुना है तुमने
उस गवई स्त्री के ठहाके में दर्द का अट्टहास
जिसकी हकीकत में तीन बेटियाँ हो
और ख्वाब में हो एक बेटा।
बेटों वाली स्त्रियाँ
कभी स्वप्न में भी नहीं जान पायेगी
बिटियाकोखी स्त्रियों का दर्द।


वो हर बार पूजा बढ़ा देती है
पर हर बार पाती है बिटियाँ
अब वह ईश्वर के खिलाफ हो चली है
परम्पराओ के खिलाफ हो चली है
नहाती ही नहीं है नरक चतुर्दशी को
जब बेटा है ही नहीं
तो वैसे भी नहीं मिलना स्वर्ग
ये फालतू का मनुवादी आडम्बर क्यों
इस तरह के तर्को से वैज्ञानिक बन
खिसिआई हँसी हंसती हैं
फिर कहती है-कहीं नहीं है स्वर्ग-नरक
सब 'यहीं' है
उनके यहीं में
हहाकर-सी समाई रहती हैं उनकी बेटियाँ।


कोईरी बुआ सबसे
पावर फुल्की अल्ट्रा साउंड मशीन है गाँव की
हफ्ता बता देती है
चार कदम चाल देखकर
पेटवा बढिआया है गोवर्धन जैसा
जबकि पीठियाँ शांत है यमुना जैसी
पक्का होगा कन्हैंया।


एक पिपरा वाले बाबा भी है गाँव में
गर्भवती स्त्रियों के पेट पर
उभरी लकीर देखकर पढ़ते है
अजन्मे का लिंग
जो नाभि से उठती है
और जाती है बहुत नीचे तक।


पल्लू हटने पर
झट छिनाल कह देने वाली सास
खुद बहुरिया संग कुटिया में जाती है
टाट पर लिटा उघार देती है पेट
और बिना कहे बाहर निकल जाती है
बहुत महीन व धुंधला-सा
पर शायद वह जानती है
लकीर के फकीर होने का मतलब।


बाबा देखते है,
टटोलते है, बहुत पास से
सूंघते है नाभि
तौलते है लेटी स्त्री की विरोध चेतना
फिर बडबडाते हुए
रगड देते हैं वक्ष पर भभूत
जिसमें से स्त्री सुन पाती है
सिर्फ़ माया व मोहनी जैसे शब्द।
ये पहले प्रहार हैं
इसे सुनकर काठ मार जाता है
उस बहादुर स्त्री को भी
जिसने कल ही मारा था दालान में
निकला गेंहुवन।




इन शब्दों का विष
फैल रहा है स्त्री के शरीर में
वो नीली पड़ती जा रही है
उसके कोरो से बहते अश्रुबूदों में
अपनी अनामिका डुबो कर
घिसता है एक जड़ी, बनाता है लेप
फिर झुकता है लकीर पर
 बड़े नजदीक से पढता हैं लकीर की लिखावट
इस बार योग शक्ति से आंखे जीभ में निकल आई हैं
यह योग शक्ति छोटी बड़ी मात्रा में होती है
हर पुरुष के पास।


लेप नाभि पर गिराता है, फैलाता है
सूंघता है, चखता है, थूकता है
जड़ी के बहाने वह नाभि, पिंडली व कमर चाट रहा है
स्त्री देह का पूरा कटि प्रदेश
भर देता है अपने लार से
लगता है अजन्मा खुद पिघल कर नाभि से
बाहर आ रहा हो
वो लार ज्वालामुखी से निकले
लावे की तरह गर्म है।
अचानक कूदकर उठाता है कमंडल
स्त्री के मुँह पर छीटें मारकर
साफ करता हैं फेंन चिल्ला कर
पूछता है पहिल का था
पूतना कि कन्हैंया...
निश्चेत स्त्री के मुंह में एक भी शब्द नहीं है
बाबा ने धर दिया है कमंडल पर कपाल
हमारा सारा ज्ञान, सारा व्याकरण, सारे शब्दकोश, सारे कर्मकांड,
उसी कमंडल में बंद हो गये है
मनु अपने पूरे नाव सहित
उस कमंडल में तैर रहे है
कमंडल में कोई
प्रलय नहीं है।


शब्द उपजाने की कोशिश में
वो अपनी आँख लगी जीभ डाल देता है
स्त्री के मुँह में
लेता है पूरे मुँह की तलाशी
स्त्री के निचले होंठ से खून रिसने लगा है
पिपरा के पेड़ पर बैठें बरम खुश है
चढ़ावा चढ़ चुका है
स्त्री देह से सम्बंधित कोई भी पूजा
उसके रक्त यादाह के बिना पूरी नहीं होती।


पूरे कंठ प्रदेश में
एक भी शब्द न होने से
बाबा उग्र हो उठता है
अब जीभ छोड़ दांतो से काट लेता हैं
उसके कान
वहीं चिल्लाता है
पूतना कि कन्हैया...
ये शब्द इतने तीक्ष्ण व तीव्र है कि
निस्तेज
स्त्री का ह्रदय कांप जाता है
बिखरे, निढ़ाल, क्षत-विक्षत दो शब्द होंठो पर
धरती फैले खून को लांघते
हुए निकलते हैं
तीन ठे पूतना...
ये शब्द ईश्वर के न्यायालय से जारी
बाबा के विजय का आदेश पत्र है।
बाबा चुभला कर
खाता है इन शब्दों को
फिर खींच कर पीता है
होंठ से रिसता खून
इस भोजन में
वहीं तृप्ति है जो परास्त शत्रु के
सर पर पैर रखकर उसे कुचलनें से आती है
 दर्प से उसका चेहरा चमचमा रहा है
विजय भाव शरीर में लगातार नीचे उतर रहा है
शरीर की सारी शक्तियाँ मिलकर
उसके एक महत्त्वपूर्ण हिस्से को तनाव दे रही हैं।
बाबा को समाधि की राह दिखी है
वह स्त्री नाभि पर पहुँचता है
और उसी लकीर की पगडंडी पकड़े उतरता जाता हैं
 नीचे और बहुत नीचे तक
एक जगह पहुँच कर वह
स्त्री की देह उतार देता हैं
स्त्री अब सिर्फ़ आत्मा है।
समाधि की राह पर
सबसे पहले टकराता है
हिमालय के एक पठार से
चीड़ के घने जंगल है आस पास
कई जंगली फूलों की गंध है
अनगढ़ जड़ें है
वहाँ कोई आवाज नहीं है
न कोई सन्नाटा है
ये बात शब्दों के जन्म के बहुत पहले की है
बहुत ठंड है वहाँ
वहाँ हजारों साल से कोई सूरज नहीं उगा
वहाँ कोई रोशनी नहीं है
घुप्प अँधेरा है


स्त्री अब आत्मा नहीं है
स्त्री अब प्रकृति है।
पुरुष की जीभ आँख है
उसके दोनों कान आँख है
उसका पूरा चेहरा हजारों आँखों से भर गया हैं
वह उस घुप्प अंधेरे में भी खोज लेता
है वह खोह
जहाँ उसे योग मुद्रा लगाकर बैठना है।


 वह अपनी आंखों
 लगी नाक, जीभ घुसाता है भीतर
झांक कर देखता है
कहाँ बैठे है ब्रह्मा
कहाँ छुपा है उनका अमृत कलश
जो इस खोह से लगातार उपजता रहता है, जीवन
न जाने कितनी सदियों से।
पुरुष जानता है कि वह हजार जन्म भी ले ले
तो भी उसका पाप उसे इस खोह में घुसने नहीं देगा।
अब वह बनाता है
एक वासुकि
खोह में डालकर मथता है उसे
अमृत कलश की चाह में।
वासुकि के मुख
से अग्नि शिखा निकल रही है
ब्रह्मा ने अपना अमृत कलश
अपने वामांग मुख की दाढ़ में छुपा लिया है
ओम ओम का उच्चारण अब घोष में बदल रहा है
लगातार मंथन से एक धार निकलती है उस खोह से
स्त्री अब प्रकृति नहीं है
उसका एक उप समुच्चय हैं
स्त्री अब एक कथित जीवन धार है
स्त्री अब गंगा है।
पुरुष उस धार में खोज रहा है अमृत
पर उसमें गाद है
वासुकि का विष है
उसकी केंचुल है
गाद है बहुत सारा
और अमृत छटाक भर भी नहीं
 स्त्री अब गंगा नहीं है
 स्त्री अब मथ दी गई मांस का लोथा है
जिसमें न देह है न आत्मा है, न प्रकृति।


पिपरा बाबा का देह धरे पुरुष अब
समाधि की अंतिम अवस्था में है
उसकी जटायें खुल चुकी है
वो लगभग शव हो चुके स्त्री देह पर
तांडव कर रहा है
पर वह शिव नहीं है
उसकी तांडव मुद्रा उर्ध्वाकार न होकर क्षैतिज है
 वह खूब लम्बी साँसे भर रहा है
 लटपटाती, हाँफती आवाज में
खूब तेज चिल्ला रहा है
ओउ$म ओ$ $म
बाहर बैठी बुढिया
भींच लेती है दोनों हाथ
चढ़ा लेती है माथे पर
मनौती में बढ़ा रही है
रत्ती पर रत्ती
और ये अंतिम ओ$$$म है
बुढिया पहुँच चुकी है आठ रत्ती तक
अब यही चढावा चढेगा
पिपरा वाले बाबा को।
इस बार बात
चीत्कार से आगे की है
प्रकोप इतना बड़ा है कि
मर्द घर छोड़कर भाग खड़े हुए है
पर झींगुर वही है
कुत्ते भूख से कूक रहे है
कुओं ने अपनी ठंडाई चूल्हो को देकर
खुद आग पकड़ ली है
सिसकियो के बीच बस बकरियाँ है
जो हुलस कर मिमियाँ रही है जिब़ह होने के खौफ को विस्मृत किये हुए
बधाई हो, बिटिया हुई है। 
<|endoftext|>
<|startoftext|>
कविता का शहर अदृश्य होता है
शब्द तो बस पगडंडीयाँ हैं
उस अदृश्य तक पहुँचानें को।


एक नगर जिसमें भावों की बसावट है
प्रेम की अनगिनत झोपड़ियाँ है
करूणा के जलसोत्र है
नफरत के दरकते हुए किले है।


शब्द अक्षरों से बुना हुआ भुलभुलैया है
चन्द्र बिंदु पर आसमान छूता एक भाव
अक्षरों की देह पर सरकता हुआ
हलन्त तक आते-आते विलीन हो जाता है।


जब कोई शब्द उचारा नहीं गया था
न लिखा गया था कोई अक्षर रेत पर
कविताएँ तब भी गुंजायमान थी
सबसे पहली कविता आदमी ने नहीं लिखी
विरह के मारे क्रोंच पंक्षियों ने लिखी।


कविता तक पहुँचना हो
तो शब्दों का तिलिस्म तोडो
पूर्णविरामों की दरबानी हटाओ.


सबसे बडी और अच्छी कविताएँ
दो शब्दों के बीच खाली जगहों में होती है
आधे शब्द प्रेम के घर होते हैं
सबसे ज़्यादा शब्दों में लिखी जाती है
तोंदिल कविताएँ।


कवियों
कविता पर चर्बी चढ़ाने से बचो। 
<|endoftext|>
<|startoftext|>
भाव स्मृतियाँ पुरनियाँ हैं शब्दाक्षरों की
विषाद की उम्र अ से ज़्यादा है
क्षोभ बड़ा है आ से
प्रेम धरती का सहोदर हो सकता है पर
नफरत पानी और आग से भी पुरातन है
इसी के चलते धरती टूट कर अलग हुई
किसी बड़े आग के गोले से।


नफ़रत धरती का पुश्तैनीं गुण है
प्रेम कृत्रिमता है
सभ्य होने के प्रयास में सीखा गया गुण
कांधे पर लबादा टांगे-टांगे जब चिलकती है बाजू
तो लबादा बदल जाता है कई-कई झंडो में
युद्ध धरती की सहज होने की प्रक्रिया है।


जब रोशनाईं नहीं बनी थी
न कंठय ध्वनियों की कोई बात थीं
भाव ही तंतु था समाज का
मृत्यु का अर्थ विलाप था
जन्म का अर्थ हर्ष की तुमुल ध्वनि
देह
लोभ, क्षोभ, मोह, कुंठा, निंदा का घर था
प्रेम की एक लहर भी बहती थी ऊपर-ऊपर
पर अंतस में वही नफ़रत ठाठें मारता है बुर्जुआ बनकर
बाकियों सारे भाव उसी की पायलग्गी करते है।


प्रेम एक नया-सा
कच्ची उम्र का भाव है सब भावों में
जैसे हिमालय है सबसे कच्चा पहाड़
नफ़रत सतपुड़ा है
उम्र में प्रेम से करोड़ों वर्ष बड़ा।


बुजुर्गों का सम्मान करो
मेरे धर्म की सबसे समकालीन व्याख्या है। 
<|endoftext|>
<|startoftext|>
खेतो में बालियो का महीनों
सूर्य की ओर मुंह कर खड़ा रहना
तपस्या करने जैसा है
उसका धीरे-धीरे पक जाना है
तप कर सोना बन जाने जैसा


चोकर का गेहूँ से अलग हो जाना
किसी ऋषि का अपनी त्वचा को
दान कर देने जैसा है


जलते चूल्हे में रोटी का सिकना
गेहूँ की अंतेष्ठी है
रोटी के टुकड़े को अपने मुँह में एकसार कर
उसे उदर तक तैरा देना
गेहूँ का अस्थि विसर्जन जैसा है


इस तरह
तुम्हारे भूख को मिटा देने की ताकत
वह वरदान है
जिसे गेहूँ ने एक पांव पर
छ: महीना धूप में खडे़ होकर
तप से अर्जित किया था सूर्य से


भूख से
तुम्हारी बिलबिलाहट का खत्म हो जाना
गेहूँ का मोक्ष है


इस पूरी प्रक्रिया में कोई शोर नहीं हैं
कोई आवाज नहीं हैं
शांत हो तिरोहित हो जाना
मोक्ष का एक अनिवार्य अवयव हैं


मैं बहुत वाचाल हूँ
बिना चपर-चपर की आवाज निकाले
एक रोटी तक नहीं खा सकता। 
<|endoftext|>
<|startoftext|>
पूंजीवादियो की सेनायें सामने थी
उनके रथियों के पास
गेहूँ के बीजो से लेकर
चिता के चइला तक
सब कुछ दमकती पन्नियों में पैक था!


प्रजा निहत्थी थीं
उन्होंने जबरन खुलवाई मुट्ठीयाँ
जिन हाथों में दमडिया नहीं थी
वो काट दिये गये!


धडाधड कटते बाजूओ के बीच
विपन्नो ने मैदान छोड़ दिया
कुछ ने कुँओं की शरण ली
कुछ ने पेड़ों के टहनियों की!
मैं शरणागत हुआ
संधिपत्र पर किये हस्ताक्षर
अपने गेहूँ के खेत उन्हें बेच कर
खरीद लिया गेहूँ का एक पैकेट!


खरीद फरोख्त में शामिल न होता
तो बीच बाजार
बाजार के हाथों मारा जाता!


अब मैं उनकी सेना में शामिल
पैदल मोहरा हूँ
अपने ही बंधुओं की बाजू काटता हूँ! 
<|endoftext|>
<|startoftext|>
कदम दर कदम बढ़ रहा हूँ चुपचाप
समय ने एक लाठी छुपा कर रखी है इस राह पर
किसी भी दिन सामने आ सकती है
नीरव पदचाप को बदल सकती है ठक-ठक में।


मेरे पीछे कई बकैंया चलते पाँव
जिनसे रूनझुन संगीत निकलता था
भाग रहे है अब
मेरे चेहरे पर धूल उडाते हुए.


धुँधलाई नजरों से देखा
अब लोगों के शरीर में कंधे नहीं थे
जहाँ टिक जाता क्षणभर


एक पेड़ ने अपनी एक टहनी दी
ठक ठकाते हुए कुछ दूर तक चला उसी भीड़ में


लौटना चाहता हूँ
किसी कंधे या घर तक नहीं उसी पेड़ तक
लौटा तो
उसने स्वागत में सारी शाखाएँ गिरा दी


उन्हीं टहनियों पर लेटा हूँ
थकने के बाद एक गर्म बिस्तर पर सोना
टहनियाँ यूँ गले लग रही है
जैसे कोई पुरानी याद बाकी हो
न पांव बचे है न लाठी
थकान तक धुआँ-धुआँ है।


फिर माटी में पाँव उगें तो
कांधा खूंटी पर टांग कर निकलूंगा। 
<|endoftext|>
<|startoftext|>
प्रेमपत्रों में तुमने बसीयत लिखी
सोने के कर्णफूल माँ के हाथ धर देने की इच्छा की
देह को सौंप दिया जाये अग्नि को
किताबें और बस्ते छोटी बहन को मिले
और आत्मा ईश्वर की खोज में न निकले
वह मिल कर एक हो जाये तुम्हारी आत्मा से।


मन ने बिसार दी सब स्मृतियाँ
देह भस्म हुई तो बस चिर लुभाता प्रेम बचा
आत्मा की ओठों पर तिल-सा लगा हुआ।


मेरा तुम्हारे देहरी तक पहुँचना
कपाट का बंद पाना
और फिर लौट आना किसी देह में


रस्सी फेंक कर
कपाट बंद कर लेने वाला प्रेम
चाहता है कि मुक्त हो जाऊँ इस बंधन से
एक देह के इस कदर आध्यात्मिक हो जाने से
प्रेम अंधा नहीं रह पाता
और सब देखने लगता है चौकन्ना होकर


प्रेम का प्रकट होना
बहुत-सी बुराइयों के अदृश्यता का समय है
पर प्रेम धारण करने के लिए
देह, मस्तिष्क या आत्मा की नहीं
एक मन की आवश्यकता है
जो कही हो तो बात बने।


पश्चिम ने नकार दिया है मन का अस्तित्व
और पूरब है कि टिका है इसी के भरोसे।
अगर मान ले बात
तो प्रेम के रस्सी से होने वाले हजारों आत्म हत्याओं से बच सकता है। 
<|endoftext|>
<|startoftext|>
हिंदी कविता में समकालीनता की उम्र
मुझसे एक दिन कम है।


मैं ही कविता को जन के बीच लेकर गया
बदल दिया उसे धन में
इस तरह कविता जन धन हो गई
उसमें वादे जमा हुए
और आत्महत्याओं की निकासी हुई.


पहले कविता पुस्तकालयों में कैद थी
मैंने कांधा लगाया तो
वो पूंजीवादियों के पंच लाइनों में बदल गई
मेरी मखमली कोशिश ने
सिनेमा हालो को माॅल में बदला
पंनसारी की दुकान को माॅल में बदला
यहाँ तक की स्त्रीयों को माल में बदला
मुझ पर आरोप लगे उसके पहले ही
जब काँधे पर लाश ढोते लोग गुजरे सामने से
तो मैंने ठेलों को एम्बुलेंस में बदल दिया
इस तरह विकास को गति दी।


मैं धुँर युवा हूँ
कविता में गुगली खेलता हूँ
मैं एक छोर से कविता डालता हूँ
दूसरे छोर वह लपक ली जाती है सुविधाजनक गदेलियों में
मेरी कविता लकड़ी, कुदाल, हसियाँ से टकराती नहीं है
उसमें कोई खटराग नहीं है
मैं स्केटिंग करते हुए लिख सकता हूँ कविता
पैदल घसीटते हुए जिनके तलवे फट गये
उनके लिए कोई कविता नहीं है मेरे पास।


मैं लिखता नहीं हूँ, कविता करता हूँ
सुबह प्रशंसा प्रैक्टिस करने अकादमी में घुस जाता हूँ
शाम को पुराने चुप्पा कवियों के कुछ शब्द झोले में डालता हूँ और आलोचना पर निकल पड़ता हूँ
पुरस्कारों की घोषणा वाले दुपहरियों में मैं
अपनी कविता के साथ जे एन यू में मिलूंगा
बधाई, शुभकामना का बैना बाँटने में इस कदर
व्यस्त हूँ कि मूतने तक की फुरसत नहीं
जब जंतर मंतर पर किसान मूत्र पी रहे थे
मैं उनके लिए मूत्र तक की व्यवस्था न कर सका।


मेरे लिए तालाब खरे नहीं है
नदियों के जिन्न को मैंने बोतल बंद कर दिया है
बेरोजगारी, ध्यान लगाने का समय देती है
आत्महत्या की राह ईश्वरीय पदचिन्ह है
इसी दर्शन के आख्यान पर
बिल्डरो से मिले स्मृति चिह्न में पीपल के बोन्साई को देखता हूँ
तो एक फ्लैट की जुगत में लग जाता हूँ
मिल जाएँ तो कितना आसान हो जाएँ
बुद्ध बनना।


मैं गिटार भी बजाना सीख रहा हूँ
ताकि सत्ता के सुर में सुर में मिला सकूँ
इतना चिल्लाकर पढ़ता हूँ कविता
कि कभी जयकारे का मौका मिले तो
सबसे अलग दिखूँ। 
<|endoftext|>
<|startoftext|>
कौवों ने सारा
तन्दुल चुग लिया है
मटके के तली तक का पानी
हथिया लिया है पत्थरबाज़ी करके!


चिड़ियों ने निराशा में
घोसलों से निकलना छोड़ दिया है
खोहों के मुहांने पर
तिनके की ओट डाल पर्दादारी की प्रथा
ज़ोर पकड़ रही है!


आकाश को चीलों का बताया जा रहा है
और उनके लिये नियत है उतना ही आकाश
जितना दो पत्तियों के बीच
दरख्त के एक शाख़ से दिखता है!


नई बात यह है कि
कांव कांव को
जंगल ने अपना राष्ट्रीय गीत मान लिया है
कोयल की कूँक को माना गया है
एक डायन की आवाज़!


और अब दरख्तों की कहानी सुनिए
एक गौरैया की ग़रदन
अपनी ही शाख के
एक धारदार पत्ती ने रेत दी है! 
<|endoftext|>
<|startoftext|>
जब छोटा था और
सीख रहा था चलना
तो पंजे रखते ही भुरभुरी बर्फ
घुटने तक समा जाती थे
मैने गदेली भर पत्थर भी नहीं देखा
जहाँ बर्फ न हो।


मेरे पुरखे जो सुनाते थे
प्रलय की कहानियाँ
सिर्फ उसमें होती थी
बर्फ के गल जाने की खबर
हम सारे झबरीले पेग्विनों के बाल
झड़ जाते थे कहानियों में
और नहीं होती थी
एक भी मछली बर्फ की तलहट में
सफेद पहाड़ बदलने लगतेहहहब थे
शैतानी काले रंग में


अब जब मैं बूढ़ा रहा हूँ
तो एक-एक लक्षण दि हखते है प्रलय के
मैं भी सुनाना चाहता हूँ वही कीओशओकहानियाँ
पर अब बच्चे इसे नियति नहीं परिणित मानते है
तर्क गढ़ते है और पारिस्थितिकी के प्रश्न पूछते है पूरी दुनिया से


वो ऊलावों से पूछते है
शेरों से पूछते है और
पूछते हैं घड़ियालो से
किसी ने नहीं उज़ाड़े वन


तो फिर कौन काट रहा है करोड़ो दरख्त
पूरी धरती सुलग रही है अलाव बनकर
कौन ताप रहा है इसे
कौन किस्सों पर ताली ठोक रहा है
कौन कहकहे लगा रहा है


अलाव के एक उड़ते चिनगारी ने
पकड़ ली है घर में बिछी बर्फ की चादर
फर्श चटक रही है जगह-जगह से
पैर रखता हूँ तो सीधे चट्टान पर पड़ते है पंजे
मुझे घर की नंगी नींव दिखाई दे रही है
और अपनी कब्र भी! 
<|endoftext|>
<|startoftext|>
तुमनें पलकें खोली
हथेलियाँ हटा ली चेहरे से
खिड़की से निहारा आकाश भी
पर भोर नहीं हुई
सूरज नहीं उगा।


तुमनें आबनूस से केश बिखेरें
तो भी नहीं उमड़े कुंतल मेघ
बादल के फोहों ने झुक कर
पेड़ के फुनगियों की कोई खबर नहीं ली
सीपो के मुंह खुले रह गये
कोई स्वाति बूंद उन तक नहीं पहुंची।


तुमने छमकाई पायल
पर नदी ने जल तंरग नहीं छेडा़
गौरैया ने फुदक-फुदक कर
ताल से ताल नहीं मिलाया
न कोयल ने कूक भरी
न कबूतर ने कहा गुंटर गूँ।


मेरा प्रेम तुम्हारी क्रियाओं का कंठ है
वही पहुँचाता है तुम्हारी सारी बातें ख़ुदाई तक
तुम फिर से आ जाओ मेरे पास
ईश्वर सुन नहीं रहा हैं तुम्हारी कुछ भी
इन दिनों। 
<|endoftext|>
<|startoftext|>
सुमन बनें हम हर क्यारी के
बन उपवन महकें,
चलो दोस्त! हम सूरज बनकर
धरती पर चमकें!
एक धरा है, एक गगन है,
सब की खातिर एक पवन है,
फिर क्यों बँटा-बँटा-सा मन है?
आओ स्नेह-कलश बनकर हम
हर उर में छलकें!
कहीं खो गया है अपनापन,
सब के होठों पर सूनापन,
चुप्पी साधे, हर घर-आँगन।
बुलबुल, कोयल, मैना बनकर
डाल-डाल चहकें!
नयन किसी के रहें न गीलें,
हँसते-हँसते जीवन जी लें,
अमृत-विष मिल-जुलकर पी लें।
हर मुश्किल से तपकर निकलें
कुंदन बन दमकें! 
<|endoftext|>
<|startoftext|>
मैं तुम्हारे शब्दों की उंगली पकड़ कर
चला जा रहा था बच्चे की तरह
इधर-उधर देखता
हंसता, खिलखिलाता
अचानक एक दिन
पता चला
तुम्हारे शब्द
तुम्हारे थे ही नहीं
अब मेरे लिए निश्चिंत होना असंभव था
और बड़ों की तरह
व्यवहार करना जरूरी 
<|endoftext|>
<|startoftext|>
अखबारनवीस परेशान है-
अनर्गल के समुद्र में
गिर रही है वितर्क की नदियाँ
तलछट पर इधर-उधर
बिखरे पड़े हैं शब्द
प्रत्यय की टहनी पर बैठा है उल्लू
समास की शाख पर लटका है चमगादड़
कर्म की अवहेलना कर
बैठा है कुक्कुर
क्रिया वहीं खड़ी है चुचपाप
संज्ञा-सर्वनाम नंगे बदन
लेटे हैं रेत पर


हैरान है अखबारनवीस -
यह भाषा का कौन सा देश है
तभी अचानक
लोकप्रियता की रहस्यमयी धुन बजाते
अवतरित होता है
भाषा का नट
डुगडुगी बजाके
शुरू करता है तमाशा
सब दौड़े चले आते हैं
बनाके गोल घेरा
देख रहे अपलक
खेल रहा है भाषा का नट
उछाल रहा अक्षरों को
उपर-नीचे, दायें-बायें
तालियों से गूंज रहा चतुर्दिक
खुश है भाषा का नट 
<|endoftext|>
<|startoftext|>
अब कोई भी खबर
रोमाँचित नहीं करती
बड़ी नहीं लगती
उत्तेजना से परे
बर्फ की तरह
ठंडी लगती है
टीवी की स्क्रीन पर अंधेरा है
नेताओं की ग्लैमर की तरह ही
विकास का मुद्दा अब बासी हो चला है
किसानों-मजदूरों का जहर खा लेना
या लगा लेना फांसी भी
विज्ञापन से भरे पेज पर छिप जाता है
चारों तरफ सन्नाटा है
शोर सुनायी नहीं पड़ता
देशभक्ति, राष्ट्रवाद चरम पर है
इंसानियत खामोश है
एकदम तमाशबीन बनकर
कानून के नुमाइंदे ही
कानून तोड़ रहे
सब चुप हैं
राष्ट्रद्रोही कौन कहलाना चाहेगा भला?
किसी से सहमत होना
गिरोहबंदी है
साथ होना लामबंदी
नपूंसकता की परिभाषा
हिजड़े तय कर रहे हैं
सीना का पैमाना  इंच हो गया है!
गुंगे फुसफुसा रहे हैं
बहरे सुनने लगे हैं
लंगड़ों की फर्राटा दौड़ हो रही है
हम किस खबर की प्रतीक्षा में हैं...? 
<|endoftext|>
<|startoftext|>
रोटी हमारा पोषण करता है
रोटी देने वाले हमारा शोषण
चुल्हे की आग डराती है हर रोज
जंगल तेजी से खत्म हो रहे हैं
जलावन कहां से आयेगा?
'जनधन' खाता अब 'अनबन' हो गया है
संदेह की बिजली गरज रही
किसी ने बिना कहे-बताए
डाल दिए लाखों रुपये
पुलिस, बैंक, नेता, पड़ोसी
सब पूछ रहे मेरी कैफियत
क्या कहूँ मैं-
घरवाली के इलाज को एक पैसा नहीं
बिटिया के फटे कपड़ों से झांक रही लाचारी
माँ लड़ रही है टीबी से
कालाधन क्या होता है-
मुझे क्या मालूम! 
<|endoftext|>
<|startoftext|>
जिंदगी का बोझ उठाया न गया तो
लाश ही कंधे पर उठा ली उसने
सब सोच रहे-
कठकरेजी होगा वह
रोया नहीं एक बार भी
बीवी के मरने पर रोना तो चाहिये था
कैसे रोता वह-
बीवी तो बाद में मरी
मर गयी थी इंसानियत पहले ही
उसके लिए
कैसे रोता वह-
बिटिया जो साथ थी उसके
सयानी सी
उम्र और मन दोनों से
कैसे रोता वह-
दिखावा थोड़े न करना था उसे
मुआवजा थोड़ी न माँगनी थी उसे
शिकायत थोड़ी न करनी थी उसे
कैसे रोता वह
क्यों रोता वह-
जब बीवी ही मर गयी
जब खो दिया उसने आधी जिंदगी
जब जीना ही है बिटिया के लिए
दीना माँझी नहीं, इंद्रजीत है वह
सीख लिया है उसने
कैसे लड़ी जाती है अपनी लड़ाई
दुनियावी बेहयाई को नजरअंदाज करके
<|endoftext|>
<|startoftext|>
मैं कवि हूँ...
इसीलिए जानता हूँ
घाव कितना गहरा होता है


मैं कवि हूँ...
इसीलिए मानता हूँ
मुस्कान भले नकली हो
संवेदनाएं हमेशा असली होती हैं
इसी से सच्ची बात बोलता हूँ
झूठी मुस्कान नहीं बेचता 
<|endoftext|>
<|startoftext|>
अटालिकाओं की छाया ने
हमें बौना बना दिया है
मल्टीप्लेक्स ने छिन ली हमारी मासूमियत
हैरी पॉटर को उड़ान भरते देख
रोमाँचित होते हैं हम
बच्चों को खेलने से रोकते हैं
मशीनों की शोर में
दब गयी है भाषा
बंजर हो गयी है
हमारी भावभूमि
अब उगते नहीं उसपर
सुविचार 
<|endoftext|>
<|startoftext|>
बड़ी-बड़ी रोबदार मूंछे
बेतरतीब बिखरे उलझे बाल
विचित्र वेशभूषा
भयानक भाव-भंगिमाएं
गजब की हरकतें
डरावनी आवाज
दूसरों को डराने के लिए
कुछ लोग क्या-क्या नहीं करते
इससे परे
कुछ कलाबाज ऐसे हैं-
जिनके 'भाइयों-बहनों' कहते ही
डर जाता है पूरा देश! 
<|endoftext|>
<|startoftext|>
मुझे गालिब न बनाओ
गाली न दो!
मैं बड़ा कद्र करता हूँ उनका
मैं तो उनकी सफेद दाढ़ी का
एक बाल जितना भी नहीं
उर्दू मेरी मौसी (हिन्दी माँ) जरूर है
पर ठीक से जान-पहचान नहीं अभी
शेरो-शायरी भाती है (आती नहीं)
गजल सुनकर
वाह-वाह कह सकता हूँ
सुना नहीं सकता
माफ करो यारों मुझे
मैं गुलजार भी नहीं हूँ
सुना बहुत है उनको
पढ़ा भी है काफी
पर मतला और कैफियत
मेरे समझ से बाहर है
निराला, प्रसाद, बच्चन, त्रिलोचन भी नहीं मैं
सक्सेना, धूमिल जैसी जमीन नहीं मेरी
मैं किसी की छवि बनना भी नहीं चाहता
किसी से प्रतिस्पर्धा नहीं मेरी
प्रेरक हैं सब मेरे
आदरणीय हैं सब
पर उनके दिखाये रास्ते पर चलकर
मैं अपनी मंजिल नहीं पा सकता
मुझे अपनी राह अलग बनानी है
आप मुझे साधारण समझ सकते हैं
पर दूसरों से अलग हूँ मैं
मैं नहीं चाहता किसी से संघर्ष
किसी को भयाक्रांत या
तनावग्रस्त करना
नीचे गिराना या कुचलना
करना जलील या ओछा देखना
मैं तो सबका मित्र बनना चाहता हूँ
मेरे पास जो थोड़ी सी दौलत है
उसे खर्च करना चाहता हूँ
लुटाना चाहता हूँ अपनी शब्द संपदा
इस बाजारी कहकहा में
नीलाम होना फितरत नहीं मेरी
मैं शब्दों का सुगंध फैलाना चाहता हूँ
विचारों को रोपित करना चाहता हूँ
आपके कोमल मन की धरालत पर
मैं अब भी इन बातों पर
विश्वास करता हूँ कि
हवा शुद्ध हो न हो
प्रेम अब भी सबसे शुद्ध है
हम अपनी मूर्खतापूर्ण इच्छाओं से
धोखा भले खा जाएं
खुद पर भरोसा हो तो
प्रेम में धोखा नहीं खा सकते
आप जानकर भले ही चकित न हों
पर सच यही है कि
धरती की शुद्ध हवा
इसलिए कम हो गयी क्योंकि
हमने प्रकृति से प्यार करना कम कर दिया
इसलिए मित्रों!
मैं कहता हूँ-
हवा को हम शुद्ध भले न बना पाएं
प्रेम तो शुद्ध करें
यह एक ऐसी प्रक्रिया है जिससे
सबकुछ सहज ही शुद्ध हो जाएगा
अगर शुद्ध होगा
हमारा अंतर्मन
हमारा वातावरण
हमारे विचार
हमारे कर्म
हमारे व्यवहार
तो बची कहां रह जायेगी
गंदगी!
मेरा मानना है-
किसी के पीछे दौड़ना छोड़ो
खुद से मुकाबला करो
खुद के ही बनो दुश्मन
और रक्षक भी
रोज मारो खुद को
रोज पैदा हो जाओ खुद ही
अहं का पहाड़ आखिर कब तक
खड़ा रह सकता है
खुद पर काबू पाना सबसे
आसान काम है और सबसे कठिन भी
यह जानते हैं सब
फिर आजमाने में हर्ज क्या है! 
<|endoftext|>
<|startoftext|>
घर लौटता हूँ तो
उसे देखते ही
मुख पर आ जाती है मुस्कान
वह ममता की नर्च चादर ओढ़े
सो रही होती है
उसकी पलकों की नीरवता मेरी आहट पहचान जाते हैं
उसके होठों पर बिखर आती है मुस्कान


उसके चुंबन से उदित होता है उषाकाल
गो कि दूब पर चमह उठी हो ओस
वह इंद्रधनुष के रंगों से
बादलों पर करती है चित्रकारी
ज्यामितिय रूपाकारों में
नाचते ही रहते हैं उसके नैन
उसके बालों में हाथ डाल
पकड़ लेता हूँ खुद की परछाई को.
<|endoftext|>
<|startoftext|>
कुछ बटनों की टक-टक हुई
स्क्रीन पर उभर आया... आशी
यह असाधारण था
क्योंकि, यह उन ऊंगलियों का कमाल था
जिसका उन्हें इल्म तक नहीं था


कम्प्यूटर उसके लिए नई वस्तु थी
मैं चकित था
मेरे सामने मेरी बेटी
जो अभी सिर्फ तीन साल की है
कम्प्यूटर पर अपना नाम लिख रही है


कभी इस उम्र में मेरी ऊंगलियाँ
सरकंडे से बनी कलम से जूझती थीं
पेंसिलें भी नहीं
स्याही भरे जाने वाले कलम से
दवात, कागज लेकर स्कूल जाना
ऊंगलियों का स्याही से पुत जाना


बगल में खड़े मेरे मित्र अजित ने कहा
भाई साहब, यह न्यू जेनरेशन है
हमारो दिमाग से तेज इनकी उंगलियाँ चलती हैं
<|endoftext|>
<|startoftext|>
कविता नहीं बना सकती किसी दलित को ब्राह्णण
कविता नहीं दिला सकती सूखे का मुआवजा
कविता नहीं बढ़ा सकती खेतों का पैदावार
कविता नहीं रोक सकती बढ़ती बेरोजगारी
कविता नहीं करा सकती किसी बेटी का ब्याह
कविता नहीं मिटा सकती अमीरी-गरीबी का भेद


कवियों!
तुम्हारी कविता
मिट्टी का माधो है...
जो सिर्फ दिखता अच्छा है
अंदर से है खोखला..!


कवियों!
तुम्हारी कविता
खोटा सिक्का है...
जो चल नहीं सकता
इस दुनिया के बाजार में..! 
<|endoftext|>
<|startoftext|>
सम्मेलन, महोत्सव, टीवी अखबार
साहित्यिक मनोविलास की बातें तो
‘कलमखोंरों’ को लिखने दो
अगर लिख सको तो..
उन लंबी कतार में लगे लोगों की बातें लिखो
जिनकी आवाज कोई नहीं सुन रहा


सत्य के चेहरे पर कालिख पोत कर
झूठ की पूजा करते
उनलोगों के बारे में लिखो
जो हर आदेश पर फौरन
सिर झुका लेते हैं
‘देशप्रेम’ को प्रायोजित करने वालों का चेहरा बेनकाब करो


निहत्थे व्यक्ति के दिमाग में हो रहे
विस्फोट को समझो और
उनलोगों के बारे में लिखो
जो व्यवस्था से धोखा खाकर
पत्थर और पीपल को पूजते हैं


सच्चाई की ताजी हवा को
मन के खुले खिड़की-दरवाजों से
अपने भीतर आने दो और
उनलोगों के बारे में लिखो
जो न तो पंच पटेल हैं, न सरपंच न प्रधान
न ही कोई अधिकृत व्यक्ति
जिसके हाथ में है अधिकार
फैसला देने का


उलट दो समय रथ के उस पहिये को
जो इंसानियत के सीने से गुजर रहा है और
उनलोगों के बारे में लिखो
जो जुलूस का नेतृत्व करना नहीं जानते
झंडा लेकर चलने का सामर्थ नहीं जिनमें
आक्रोश से भरी हुई
बेरोजगार, दिशाहीन पीढी के बारे में लिखो
जिसकी नाक में नकेल डालकर
पालतू बनाने की राजनीतिक कोशिश हो रही है 
<|endoftext|>
<|startoftext|>
मैं अक्सर निकल जाता हूँ भीड़भाड़ गलियों से
रोशनी से जगमग दुकाने मुझे परेशान करती हैं
मुङो परेशान करती है उन लोगों की बकबक
जो बोलना नहीं जानते


मै भीड़ नहीं बनना चाहता बाज़ार का
मैं ग्लैमर का चापलूस भी नहीं बनना चाहता
मुझे पसंद नहीं विस्फोटक ठहाके
मै दूर रहता हूँ पहले से तय फैसलों से


क्योंकि एकदिन गुजरा था मै भी लोगों के चहेते रास्ते से
और यह देखकर ठगा रह गया कि
मेरा पसंदीदा व्यक्ति बदल चूका था
बदल चुकी थी उसकी प्राथमिकताएं
उसका नजरिया, उसके शब्द
उसका लिबास भी


लौट आया मैं चुपचाप
भरे मन से निराश होकर
तभी से अकेला ही अच्छा लगता है
अच्छा लगता है दूर रहना ऐसे लोगों से
जिन्होंने अपना बदनुमा चेहरा छिपाने को
लगा रखा है सुंदर सा मास्क 
<|endoftext|>
<|startoftext|>
एक दिन सुबह वह
अपनी उत्पबति के बारे में जानने की
खुनी और रुहानी जल्द बाजी में पाया गया,
वह पागलों की तरह खुद को
कभी हिंदू तो कभी मुसलमान कहकर
चिल्लां रहा था,
जाहिर है
उसके सोचने के बारे में
भला हम क्याक सोच सकते थे
हमने उसकी ओर गौर से देखा,
पर पहचानना मुश्किल था
बावजूद इसके कि
वह आया हमीं में से था 
<|endoftext|>
<|startoftext|>
यह मेरी माँ की तस्वीर है
इसमें मैं भी हूँ
कुछ भी याद नहीं मुझे
कब खींची गयी थी यह तस्वीर
तब मैं छोटा था


बीस बरस गुजर गए
अब भी वैसी ही है तस्वीर
इस तस्वीर में गुड़िया-सी दिखती
छोटी बहन अब ससुराल चली गयी
माँ अभी तक बची है
टूटी-फूटी रेखाओं का घना जाल
और असीम भाव उसके चेहरे पर
गवाह हैं इस बात के
चिंताएं बढ़ी हैं उसकी


पिता ने भले ही किसी तरह धकेली हो जिंदगी
माँ खुशी चाहती रही सबकी
ढिबरी से जीवन अंधकार को दूर करती रही माँ
रखा एक एक का ख्याल
सिवाय खुद के


मैं नहीं जानता
क्या सोचती है माँ
वह अभी भी गांव में है
सिर्फ तस्वीर है मेरे पास
सोचता हूँ
माँ क्या सचमूच
तब इतनी सुंदर दिखती थी 
<|endoftext|>
<|startoftext|>
मेरे पिताजी कविताएं नहीं लिखाते
वे दादाजी के समान हैं जो कविताएं नहीं लिखते
वे दादी के समान हैं जो कविताएं नहीं लिखतीं
आपको आश्चर्य लगे पर यह सच है
मेरा कोई रिश्तेदार कविता नहीं लिखता


मेरे पिताजी के सिरहाने कविताएं नहीं होंती
न ही होती हैं उनकी डायरी या दराजों में
वे जब मेरे पास होते हैं
जानता हूँ कविताएं नहीं सुनाएंगे मुझे
नसीहतें देते हैं जिंदगी की
पर उनमें छुपा स्वार्थ नहीं होता


मेरे पिताजी में अच्छे गद्य के आसार हैं
पर उनका सारा लेखन जिंदगी के
हिसाब-किताब में खत्म हो जाता है
मैं जब भी मिलता हूँ
उनके पास इतना
इतना अधिक होता है
कहने-बताने के लिए। 
<|endoftext|>
<|startoftext|>
सुना है तुम्हारे देश में
रेल की छत पर भी बैठते हैं लोग
मैंने फिल्मों में देखा है...


क्या तुम्हारे यहां
अब भी लिखी जाती हैं चिट्ठियाँ
क्या अब भी कोई इनमें दिल बनाके भेजता है
क्या कबूतर ले जाता है इसको
इंडिया में लेटर बाक्स को
पेड़ पर लटके देखा हमने
बीबीसी न्यूज चैनल पर...


दुनिया में जब इतनी चीजें हैं खाने को
तुम लोग एक रोटी के ही पीछे क्यों भागते हो
चूल्हे की एक रोटी खाकर
मिट्टी के घड़े का पानी पीकर
तुम सभी अब तक जिंदा हो! 
<|endoftext|>
<|startoftext|>
मैं अपने समय का पराजित सच हूँ
मैं एक जटिल कथा हूँ
सरल निष्कर्षों के आधार पर
लिखा नहीं जा सकता
इसका उपसंहार
दुखांतिका भी नहीं


आगजनी में जला दिए गए जिनके घर
दफ्तर से लौटते हुए
कत्ल कर दिए गए उनके पिता
वहां जली नहीं केवल एक बोगी
वह तो पूरा राष्ट्र था बल्कि
जो महीनों तक जलता रहा
मैं उन दंगों के बारे में क्या बताउं
उन कत्लों के बारे में भी


क्या उन दुखों की तेज आंधी में
फडफड़ाएगा कभी कोई पन्ना
बोलेगा कभी कोई शब्द
मैं तो चुप हूँ
चुप ही रहूँगा
मैं अपने समय का पराजित सच जो हूँ 
<|endoftext|>
<|startoftext|>
कुछ पालतू कुक्कुर भूंकते हैं
मानो, उनकी दिनचर्या में खलल पड़ गया हो
दरवाजे के बाहर खड़ी
बछिया भी रंभाती है
मुर्गियाँ मुझे दौड़ाती हैं
मानो, कह रही हों
सुरक्षित दूरी बनाये रखो


समझ में नहीं आता
यह कच्चा-पक्का रास्ता
बस्ती में जाता है
या बस्ती से बाहर आता है
जो भी हो
यह रास्ता है अच्छा


रोटी कमाने शहर जाने वाला हर नौजवान
और गांव की हर बेटी को दूल्हा
आखिर इसी रास्ते तो जाता है 
<|endoftext|>
<|startoftext|>
साफ़ ज़ाहिर है निगाहों से कि हम मरते हैं
मुँह से कहते हुए ये बात मगर डरते हैं


एक तस्वीर-ए-मुहब्बत है जवानी गोया
जिस में रंगो की एवज़ ख़ून-ए-जिगर भरते हैं


इशरत-ए-रफ़्ता ने जा कर न किया याद हमें
इशरत-ए-रफ़्ता को हम याद किया करते हैं


आसमां से कभी देखी न गई अपनी ख़ुशी
अब ये हालात हैं कि हम हँसते हुए डरते हैं


शेर कहते हो बहुत ख़ूब तुम "अख्तर" लेकिन
अच्छे शायर ये सुना है कि जवां मरते हैं 
<|endoftext|>
<|startoftext|>
वो इत्तफ़ाक़ से रस्ते में मिल गया था मुझे
मैं देखता था उसे और वो देखता था मुझे


अगरचे उसकी नज़र में थी न आशनाई
मैं जानता हूँ कि बरसों से जानता था मुझे


तलाश कर न सका फिर मुझे वहाँ जाकर
ग़लत समझ के जहाँ उसने खो दिया था मुझे


बिखर चुका था अगर मैं, तो क्यों समेटा था
मैं पैरहन था शिकस्ता तो क्यों सिया था मुझे


है मेरा हर्फ़-ए-तमन्ना, तेरी नज़र का क़ुसूर
तेरी नज़र ने ही ये हौसला दिया था मुझे 
<|endoftext|>
<|startoftext|>
आईना-ए-निगाह में अक्स-ए-शबाब है
दुनिया समझ रही है के आँखों में ख़्वाब है


रोए बग़ैर चारा न रोने की ताब है
क्या चीज़ उफ़ ये कैफ़ियत-ए-इज़्तिराब है


ऐ सोज़-ए-जाँ-गुदाज़ अभी मैं जवान हूँ
ऐ दर्द-ए-ला-इलाज ये उम्र-ए-शबाब है 
<|endoftext|>
<|startoftext|>
आफ़तों में घिर गया हूँ ज़ीस्त से बे-ज़ार हूँ
मैं किसी रूमान-ए-ग़म का मरकज़ी किरदार हूँ


मुद्दतों खेली हैं मुझ से ग़म की बे-दर्द उँगलियाँ
मैं रुबाब-ए-ज़िन्दगी का इक शिकस्ता तार हूँ


दूसरों का दर्द 'अख़्तर' मेरे दिल का दर्द है
मुबतला-ए-ग़म है दुनिया और मैं ग़म-ख़्वार हूँ 
<|endoftext|>
<|startoftext|>
आरज़ू को रूह में ग़म बन के रहना आ गया
सहते सहते हम को आख़िर रंज सहना आ गया


दिल का ख़ूँ आँखों में खिंच आया चलो अच्छा हुआ
मेरी आँखों को मेरा अहवाल कहना आ गया


सहल हो जाएगी मुश्किल ज़ब्त सोज़ ओ साज़ की
ख़ून-ए-दिल को आँख से जिस रोज़ बहना आ गया


मैं किसी से अपने दिल की बात कह सकता न था
अब सुख़न की आड़ में क्या कुछ न कहना आ गया


जब से मुँह को लग गई 'अख्तर' मोहब्बत की शराब
बे-पिए आठों पहर मद-होश रहना आ गया 
<|endoftext|>
<|startoftext|>
अब वो सीना है मज़ार-ए-आरज़ू
था जो इक दिन शोला-ज़ार-ए-आरज़ू.


अब तक आँखों से टपकता है लहू
बुझ गया था दिल में ख़ार-ए-आरज़ू.


रंग ओ बू में डूबे रहते थे हवास
हाए क्या शय थी बहार-ए-आरज़ू. 
<|endoftext|>
<|startoftext|>
अपनी उजड़ी हुई दुनिया की कहानी हूँ मैं
एक बिगड़ी हुई तस्वीर-ए-जवानी हूँ मैं


आग बन कर जो कभी दिल में निहाँ रहता था
आज दुनिया में उसी ग़म की निशानी हूँ मैं


हाए क्या क़हर है मरहूम जवानी की याद
दिल से कहती है के ख़ंजर की रवानी हूँ मैं


आलम-अफ़रोज़ तपिश तेरे लिए लाया हूँ
ऐ ग़म-ए-इश्क़ तेरा अहद-ए-जवानी हूँ मैं


चर्ख़ है नग़मा-गर अय्याम हैं नग़मे 'अख़्तर'
दास्ताँ-गो है ग़म-ए-दहर कहानी हूँ मैं. 
<|endoftext|>
<|startoftext|>
चीर कर सीने को रख दे गर न पाए ग़म-गुसार
दिल की बातें दिल ही से कोई यहाँ कब तक करे


मुबतला-ए-दर्द होने की ये लज़्ज़त देखिये
क़िस्सा-ए-ग़म हो किसी का दिल मेरा धक धक करे


सब की क़िस्मत इक न इक दिन जागती है हाँ बजा
ज़िंदगी क्यूँ कर गुज़ारे वो जो इस में शक करे 
<|endoftext|>
<|startoftext|>
दिल के अरमान दिल को छोड़ गए
आह मुँह इस जहाँ से मोड़ गए


वो उमंगें नहीं तबीअत में
क्या कहें जी को सदमे तोड़ गए


बाद-ए-बास के मुसलसल दौर
साग़र-ए-आरज़ू फोड़ गए


मिट गए वो नज़्ज़ारा-हा-ए-जमील
लेकिन आँखों में अक्स छोड़ गए


हम थे इशरत की गहरी नींदें थीं
आए आलाम और झिंझोड़ गए 
<|endoftext|>
<|startoftext|>
दिल-ए-फ़सुर्दा में कुछ सोज़ ओ साज़ बाक़ी है
वो आग बुझ गई लेकिन गुदाज़ बाक़ी है


नियाज़-केश भी मेरी तरह न हो कोई
उमीद मर चुकी ज़ौक-ए-नियाज़ बाक़ी है


वो इब्तिदा है मोहब्बत की लज्ज़तें वल्लाह
के अब भी रूह में इक एहतराज़ बाक़ी है


न साज़-ए-दिल है अब 'अख़्तर' न हुस्न की मिज़राब
मगर वो फ़ितरत-ए-नग़मा-नवाज़ बाक़ी है 
<|endoftext|>
<|startoftext|>
दिन मुरादों के ऐश की रातें
हाए क्या हो गईं वो बरसातें


रात को बाग़ में मुलाक़ातें
याद हैं जैसे ख़्वाब की बातें


हसरतें सर्द आहें गर्म आँसू
लाई है बर्शगाल सौग़ातें


ख़्वार हैं यूँ मेरे शबाब के दिन
जैसे जाड़ों की चाँदनी रातें


दिल ये कहता है कुंज-ए-राहत हूँ
देखना ग़म-नसीब की बातें


जिन के दम से शबाब था ज़िंदा
है 'अख़्तर' वो इश्क़ की घातें 
<|endoftext|>
<|startoftext|>
ग़म-ए-हयात कहानी है क़िस्सा-ख़्वाँ हूँ मैं
दिल-ए-सितम-ज़दा है राज़-दाँ हूँ मैं


ज़्यादा इस से कोई आज तक बता न सका
के एक नुक़्ता-ए-ना-क़ाबिल-ए-बयाँ हूँ मैं


नज़र के सामने कौंदी थी एक बिजली सी
मुझे बताओ ख़ुदारा के अब कहाँ हूँ मैं


ख़िज़ाँ ने लूट लिया गुलशन-ए-शबाब मगर
किसी बहार के अरमान में जवाँ हूँ मैं


ये कह रही है नज़र की ग़म-ए-आफ़रीं जुम्बिश
किसी के दिल की तबाही की दास्ताँ हूँ मैं


ख़िज़ाँ कहती थी मैं शोख़ी-ए-बहाराँ हूँ
बहार कहती है रंगीनी-ए-ख़िज़ाँ हूँ मैं


शबाब नाम है उस जाँ-नवाज़ लम्हे का
जब आदमी को ये महसूस हो जवाँ हूँ मैं


जहान-ए-दर्द-ओ-अलम पूजता है मुझ को आह
तपिश-ए-जबीं है लहू सजदा आस्ताँ हूँ मैं


वो दिन भी थे के मैं जान-ए-शबाब था 'अख़्तर'
अब अपने अहद-ए-जवानी की दास्ताँ हूँ मैं 
<|endoftext|>
<|startoftext|>
ग़म-ज़दा हैं मुबतला-ए-दर्द हैं ना-शाद हैं
हम किसी अफ़साना-ए-ग़म-नाक के अफ़राद हैं


गर्दिश-ए-अफ़लाक के हाथों बहुत बर्बाद हैं
हम लब-ए-अय्याम पर इक दुख भारी फ़रियाद हैं


हाफ़िज़े पर इशरतों के नक़्श बाक़ी हैं अभी
तू ने जो सदमे सही ऐ दिल तुझे भी याद हैं


रात भर कहते हैं तारे दिल से रूदाद-ए-शबाब
इन को मेरी वो शबाब-अफ़रोज़ रातें याद हैं


'अख़्तर'-ए-ना-शाद की परछाईं से बचते रहे
जो ज़माने में शगुफ़्ता-ख़ातिर ओ दिल-ए-शाद हैं 
<|endoftext|>
<|startoftext|>
हर वक़्त नौहा-ख़्वाँ सी रहती हैं मेरी आँखें
इक दुख भरी कहानी कहती हैं मेरी आँखें


जज़्बात-ए-दिल की शिद्दत सहती हैं मेरी आँखें
गुल-रंग और शफ़क़-गूँ रहती हैं मेरी आँखें


ऐश ओ तरब के जलसे दर्द अलम के मंज़र
क्या कुछ न हम ने देखा कहती हैं मेरी आँखें


जब से दिल ओ जिगर की हम-दर्द बन गई हैं
ग़म-गीनियों में डूबी रहती हैं मेरी आँखें


लबरेज़ हो के दिल का साग़र छलक उठा है
शायद इसी सबब से बहती हैं मेरी आँखें


हर जुम्बिश-ए-नज़र है रूदाद-ए-इश्क़ 'अख़्तर'
हैं बे-ज़बाँ मगर कुछ कहती हैं मेरी आँखें 
<|endoftext|>
<|startoftext|>
हयात इंसाँ की सर ता पा ज़बाँ मालूम होती है
ये दुनिया इंक़िलाब-ए-आसमाँ मालूम होती है


मुकद्दर है ख़िज़ाँ के ख़ून से ऐश-ए-बहार-ए-गुल
ख़िज़ाँ की रुत बहार-ए-बे-ख़िज़ाँ मालूम होती है


मुझे ना-कामी-ए-पैहम से मायूसी नहीं होती
अभी उम्मीद मेरी नौ-जवाँ मालूम होती है


कोई जब नाला करता है कलेजा थाम लेता हूँ
फ़ुग़ान-ए-ग़ैर भी अपनी फ़ुग़ाँ मालूम होती है


मआल-ए-दर्द-ओ-ग़म देखो सदा-ए-साज़-ए-इशरत भी
उतर जाती है जब दिल में फ़ुग़ाँ मालूम होती है


चमन में अंदलीब-ए-ज़ार की फ़रियाद ऐ 'अख़्तर'
दिल-ए-नादाँ को अपनी दास्ताँ मालूम होती है 
<|endoftext|>
<|startoftext|>
ख़्वाहिश-ए-ऐश नहीं दर्द-ए-निहानी की क़सम
बुल-हवस खाया करें इशरत-ए-फ़ानी की क़सम


इक ग़म-अंगेज़ हक़ीक़त है हमारी हस्ती
क़िस्सा-ख़्वाँ तेरी ग़म-अंगेज़ कहानी की क़सम


दिल की गहराइयों में आग दबी रखता हूँ
चश्म-ए-गिर्यां से बरसते हुए पानी की क़सम


जब से आई है ख़ुदा रक्खे जवानी 'अख़्तर'
हम हर इक बात पर खाते हैं जावानी की क़सम 
<|endoftext|>
<|startoftext|>
क्या ख़बर थी इक बला-ए-ना-गहानी आएगी
ना-मुरादी की निशानी ये जवानी आएगी.


सब कहेंगे कौन करता है हमारे राज़ फ़ाश
जब मेरे लब पर मोहब्बत की कहानी आएगी.


ना-मुरादी से कहो मुँह फेर ले अपना ज़रा
मेरी दुनिया में उरूस-ए-कामरानी आएगी.


जब ख़िज़ाँ की नज़्र हो जाएगी दुनिया से शबाब
याद 'अख़्तर' ये सितम-आरा जवानी आएगी. 
<|endoftext|>
<|startoftext|>
मैं दिल को चीर के रख दूँ ये एक सूरत है
बयाँ तो हो नहीं सकती जो अपनी हालत है


मेरे सफ़ीने को धारे पे डाल दे कोई
मैं डूब जाऊँ के तैर जाऊँ मेरी क़िस्मत है


रगों में दौड़ती हैं बिजलियाँ लहू के एवज़
शबाब कहते हैं जिस चीज़ को क़यामत है


लताफ़तें सिमट आती हैं ख़ुल्द की दिल में
तसव्वुरात में अल्लाह कितनी क़ुदरत है 
<|endoftext|>
<|startoftext|>
मेरे रुख़ से सुकूँ टपकता है
गुफ़्तुगू से जुनूँ टपकता है


मस्त हूँ मैं मेरी नज़र से भी
बाद-ए-लाला-गूँ टपकता है


हाँ कब ख़्वाब-ए-इश्क़ देखा था
अब तक आँखों से ख़ूँ टपकता है


आह 'अख़्तर' मेरी हँसी से भी
मेरा हाल-ए-ज़ुबूँ टपकता है 
<|endoftext|>
<|startoftext|>
मोहब्बत है अज़ीयत है हुजूम-ए-यास-ओ-हसरत है
जवानी और इतनी दुख भरी कैसी क़यामत है


वो माज़ी जो है इक मजमुआ अश्कों और आहों का
न जाने मुझ को इस माज़ी से क्यूँ इतनी मोहब्बत है


लब-ए-दरिया मुझे लहरों से यूँही चहल करने दो
के अब दिल को इसी इक शुग़्ल-ए-बे-मानी में राहत है


तेरा अफ़साना ऐ अफ़साना-ख़्वाँ रंगीं सही मुमकिन
मुझे रूदाद-ए-इशरत सुन के रो देने की आदत है


कोई रोए तो मैं बे-वजह ख़ुद भी रोने लगता हूँ
अब 'अख़्तर' चाहे तुम कुछ भी कहो ये मेरी फ़ितरत है 
<|endoftext|>
<|startoftext|>
मोहब्बत करने वालों के बहार-अफ़रोज़ सीनों में
रहा करती है शादाबी ख़ज़ाँ के भी महीनों में


ज़िया-ए-महर आँखों में है तौबा मह-जबीनों में
के फ़ितरत ने भरा है हुस्न ख़ुद अपना हसीनों में


हवा-ए-तुंद है गर्दाब है पुर-शोर धारा है
लिए जाते हैं ज़ौक-ए-आफ़ियत सी शय सफीनों में


मैं हँसता हूँ मगर ऐ दोस्त अक्सर हँसते हुए भी
छुपाए होते हैं दाग़ और नासूर अपने सीनों में


मैं उन में हूँ जो हो कर आस्ताँ-ए-दोस्त से महरूम
लिए फिरते हैं सजदों की तड़प अपनी जबीनों में


मेरी ग़ज़लें पढ़ें सब अहल-ए-दिल और मस्त हो जाएँ
मय-ए-जज़्बात लाया हूँ मैं लफ़्ज़ी आब-गीनों में 
<|endoftext|>
<|startoftext|>
फूल सूँघे जाने क्या याद आ गया
दिल अजब अंदाज़ से लहरा गया


उस से पूछे कोई चाहत के मज़े
जिस ने चाहा और जो चाहा गया


एक लम्हा बन के ऐश-ए-जावेदाँ
मेरी सारी ज़िंदगी पर छा गया


ग़ुँचा-ए-दिल है कैसा ग़ुँचा था
जो खिला और खिलते ही मुरझा गया


रो रहा हूँ मौसम-ए-गुल देख कर
मैं समझता था मुझे सब्र आ गया


ये हवा ये बर्ग-ए-गुल का एहतिज़ाज़
आज मैं राज़-ए-मुसर्रत पा गया


'अख़्तर' अब बरसात रुख़्सत हो गई
अब हमारा रात का रोना गया 
<|endoftext|>
<|startoftext|>
क़सम इन आँखों की जिन से लहू टपकता है
मेरे जिगर में इक आतिश-कदा दहकता है


गुज़िश्ता काहिश ओ अंदोह के ख़याल ठहर
मेरे दिमाग़ में शोला सा इक भड़कता है


किसी के ऐश-ए-तमन्ना की दास्ताँ न कहो
कलेजा मेरी तमन्नाओं का धड़कता है


इलाज-ए-‘अख़्तर’-ए-ना-काम क्यूँ नहीं मुमकिन
अगर वो जी नहीं सकता तो मर तो सकता है. 
<|endoftext|>
<|startoftext|>
समझता हूँ मैं सब कुछ सिर्फ़ समझाना नहीं आता
तड़पता हूँ मगर औरों को तड़पाना नहीं आता


ये जमुना की हसीं अमवाज क्यूँ अर्गन बजाती हैं
मुझे गाना नहीं आता मुझे गाना नहीं आता


ये मेरी ज़ीस्त ख़ुद इक मुस्तक़िल तूफ़ान है 'अख़्तर'
मुझे इन ग़म के तूफ़ानों से घबराना नहीं आता 
<|endoftext|>
<|startoftext|>
सरशार हूँ छलकते हुए जाम की क़सम
मस्त-ए-शराब-ए-शौक़ हूँ ख़य्याम की क़सम


इशरत-फ़रोश था मेरा गुज़रा हुआ शबाब
कहता हूँ खा के इशरत-ए-अय्याम की क़सम


होती थी सुब्ह-ए-ईद मेरी सुब्ह पर निसार
खाती थी शाम-ए-ऐश मेरी शाम की क़सम


'अख़्तर' मज़ाक़-ए-दर्द का मारा हुआ हूँ मैं
खाते हैं अहल-ए-दर्द मेरे नाम की क़सम 
<|endoftext|>
<|startoftext|>
सुनने वाले फ़साना तेरा है
सिर्फ़ तर्ज़-ए-बयाँ ही मेरा है


यास की तीरगी ने घेरा है
हर तरफ़ हौल-नाक अँधेरा है


इस में कोई मेरा शरीक नहीं
मेरा दुख आह सिर्फ़ मेरा है


चाँदनी चाँदनी नहीं 'अख़्तर'
रात की गोद में सवेरा है 
<|endoftext|>
<|startoftext|>
मेरी ख़बर तो किसी को नहीं मगर
ज़माना अपने लिए होशियार कैसा है.
<|endoftext|>
<|startoftext|>
याद-ए-माज़ी अज़ाब है या रब
छीन ले मुझ से हाफ़िज़ा मेरा 
<|endoftext|>
<|startoftext|>
जो भी मिल जाता है घर बार को दे देता हूँ।
या किसी और तलबगार को दे देता हूँ।


धूप को दे देता हूँ तन अपना झुलसने के लिये
और साया किसी दीवार को दे देता हूँ।


जो दुआ अपने लिये मांगनी होती है मुझे
वो दुआ भी किसी ग़मख़ार को दे देता हूँ।


मुतमइन अब भी अगर कोई नहीं है, न सही
हक़ तो मैं पहले ही हक़दार को दे देता हूँ।


जब भी लिखता हूँ मैं अफ़साना यही होता है
अपना सब कुछ किसी किरदार को दे देता हूँ।


ख़ुद को कर देता हूँ कागज़ के हवाले अक्सर
अपना चेहरा कभी अख़बार को देता हूँ ।


मेरी दुकान की चीजें नहीं बिकती नज़्मी
इतनी तफ़सील ख़रीदार को दे देता हूँ। 
<|endoftext|>
<|startoftext|>
सिलसिला ज़ख्म ज़ख्म जारी है
ये ज़मी दूर तक हमारी है


मैं बहुत कम किसी से मिलता हूँ
जिससे यारी है उससे यारी है


हम जिसे जी रहे हैं वो लम्हा
हर गुज़िश्ता सदी पे भारी है


मैं तो अब उससे दूर हूँ शायद
जिस इमारत पे संगबारी है


नाव काग़ज़ की छोड़ दी मैंने
अब समन्दर की ज़िम्मेदारी है


फ़लसफ़ा है हयात का मुश्किल
वैसे मज़मून इख्तियारी है


रेत के घर तो बह गए नज़मी
बारिशों का खुलूस जारी है 
<|endoftext|>
<|startoftext|>
कब लोगों ने अल्फ़ाज़ के पत्थर नहीं फेंके
वो ख़त भी मगर मैंने जला कर नहीं फेंके


ठहरे हुए पानी ने इशारा तो किया था
कुछ सोच के खुद मैंने ही पत्थर नहीं फेंके


इक तंज़ है कलियों का तबस्सुम भी मगर क्यों
मैंने तो कभी फूल मसल कर नहीं फेंके


वैसे तो इरादा नहीं तौबा शिकनी का
लेकिन अभी टूटे हुए साग़र नहीं फेंके


क्या बात है उसने मेरी तस्वीर के टुकड़े
घर में ही छुपा रक्खे हैं बाहर नहीं फेंके


दरवाज़ों के शीशे न बदलवाइए नज़मी
लोगों ने अभी हाथ से पत्थर नहीं फेंके 
<|endoftext|>
<|startoftext|>
लिखा है..... मुझको भी लिखना पड़ा है
जहाँ से हाशिया छोड़ा गया है


अगर मानूस है तुम से परिंदा
तो फिर उड़ने को पर क्यूँ तौलता है


कहीं कुछ है... कहीं कुछ है... कहीं कुछ
मेरा सामन सब बिखरा हुआ है


मैं जा बैठूँ किसी बरगद के नीचे
सुकूँ का बस यही एक रास्ता है


क़यामत देखिए मेरी नज़र से
सवा नेज़े पे सूरज आ गया है


शजर जाने कहाँ जाकर लगेगा
जिसे दरिया बहा कर ले गया है


अभी तो घर नहीं छोड़ा है मैंने
ये किसका नाम तख़्ती पर लिखा है


बहुत रोका है "नाज़्मी" पत्थरों ने
मगर पानी को रास्ता मिल गया है 
<|endoftext|>
<|startoftext|>
ख़ूब हँस लो मेरी आवारा-मिज़ाजी पर तुम
मैं ने बरसों यूँ ही खाए हैं मोहब्बत के फ़रेब
अब न एहसास-ए-तक़द्दुस न रिवायत की फ़िक्र
अब उजालों में खाऊँगी मैं ज़ुल्मत के फ़रेब


ख़ूब हँस लो की मेरे हाल पे सब हँसते हैं
मेरी आँखों से किसी ने भी न आँसू पोंछे
मुझ को हमदर्द निगाहों की ज़रूरत भी नहीं
और शोलों को बढ़ाते हैं हवा के झोंके


ख़ूब हँस लो की तकल्लुफ़ से बहुत दूर हूँ मैं
मैं ने मस्नूई तबस्सुम का भी देखा अंजाम
मुझ से क्यूँ दूर रहो आओ मैं आवारा हूँ


अपने हाथों से पिलाओ तो मय-ए-तल्ख़ का जाम
ख़ूब हँस लो की यही वक़्त गुज़र जाएगा
कल न वारफ़्तगी-ए-शौक़ से देखेगा कोई
इतनी मासूम लताफ़त से ने खेलेगा कोई


ख़ूब हँस लो की यही लम्हे ग़नीमत हैं अभी
मेरी ही तरह तुम भी तो हो आवारा-मिज़ाज
कितनी बाँहों ने तुम्हें शौक़ से जकड़ा होगा
कितने जलते हुए होंटो ने लिया होगा ख़िराज


ख़ूब हँस लो तुम्हें बीते हुए लम्हों की क़सम
मेरी बहकी हुई बातों का बुरा मत मानो
मेरे एहसास को तहज़ीब कुचल देती है
तुम भी तहज़ीब के मलबूस उतारो फेंको


ख़ूब हँस लो की मेरे लम्हे गुरेज़ाँ हैं अब
मेरी रग रग में अभी मस्ती-ए-सहबा भर दो
मैं भी तहज़ीब से बेज़ार हूँ तुम भी बेज़ार
और इस जिस्म-ए-बरहना को बरहना कर लो 
<|endoftext|>
<|startoftext|>
घंटियाँ गूँज उठीं गूँज उठीं
गैस बेकार जलाते हो बुझा दो बर्नर
अपनी चीज़ों को उठा कर रक्खो
जाओ घर जाओ लगा दो ये किवाड़
एक नीली सी हसीं रंग की कॉपी लेकर
मैं यहाँ घर को चला आता हूँ
एक सिगरेट को सुलगाता हूँ
वो मेरी आस में बैठी होगी
वो मेरी राह भी तकती होगी
क्यूँ अभी तक नहीं आए आख़िर
सोचते सोचते थक जाएगी
घबराएगी
और जब दूर से देखेगी तो खिल जाएगी
उस के जज़्बात छलक उट्ठेंगे
उस का सीना भी धड़क उट्ठेगा
उस की बाँहों में नया ख़ून सिमट आएगा
उस के माथे पे नई सुब्ह उभरती होगी
उस के होंटो पे नए गीत लरज़ते होंगे
उस की आँखों में नया हुस्न निखर आएगा
एक तर्ग़ीब नज़र आएगी
उस के होंटों के सभी गीत चुरा ही लूँगा


ओह क्या सोच रहा हूँ मुझे कुछ याद नहीं
मैं तसव्वुर में घरोंदे तो बना लेता हूँ
अपनी तन्हाई को पर्दों में छुपा लेता हूँ 
<|endoftext|>
<|startoftext|>
सिलसिले ख़्वाब के गुमनाम जज़ीरों की तरह
सीना आब पे हैं रक़्स कुनाँ
कौन समझे कि ये अँदेशा-ए-फ़र्दा की फ़ुसूँ-कारी है


माह ओ ख़ुर्शीद ने फेंके हैं कई जाल इधर
तीरगी गेसू-ए-शब तार की ज़ंजीर लिए
मेरे ख़्वाबों को जकड़ने के लिए आई है


ये तिलिस्म-ए-सहर-ओ-शाम भला क्या जाने
कितने दिल ख़ून हैं अंगुश्त हिनाई के लिए
कितने दिल बुझ गए जब रू-ऐ-निगाराँ में चमक आई है


ख़्वाब है क़ैद-ए-मकाँ क़ैद-ए-जम़ाँ से आगे
किस को मिल सकता है उड़ते हुए लम्हों का सुराग़
कितनी सदियों की मसाफ़त से उभरता है
ख़त-ए-राह-गुज़र 
<|endoftext|>
<|startoftext|>
न रोओ जब्र का आदी हूँ मुझे पे रहम करो
तुम्हें क़सम मेरी वारफ़्ता ज़िंदगी की क़सम
न रोओ बाल बिखेरो न तुम ख़ुदा के लिए
अँधेरी रात में जुगनू की रौशनी की क़सम


मैं कह रहा हूँ न रोओ कि मुझ को होश नहीं
यही तो ख़ौफ़ है आँसू मुझे बहा देंगे
मैं जानता हूँ की ये सैल भी शरारे हैं
मेरी हयात की हर आरज़ू जला देंगे


न इतना रोओ ये क़िंदील बुझ न जाए कहीं
इस ख़ुद अपना लुहू दे के मैं जलाता हूँ
जो हम ने मिल के उठाए थे वो महल बैठे
अब अपने हाथ से मिट्टी का घर बनाता हूँ


तुम्हारे वास्ते शबनम निचोड़ सकता हूँ
ज़र-ओ-जवाहर-ए-गौहर कहाँ से लाऊँ मैं
तुम्हारे हुस्न को अशआर में सजा दूँगा
तुम्हारे वास्ते ज़ेवर कहाँ से लाऊँ मैं


हसीं-मेज़ सुबुक-जाम क़ीमती-फ़ानूस
मुझे ये शक है मैं कुछ भी तो दे नहीं सकता
गुलाम ओर ये शाएर का जज़्बा-ए-आज़ाद
मैं अपने सर पे ये एहसान ले नहीं सकता


मुझे यक़ीन है तुम मुझ को माफ़ कर दोगी
कि हम ने साथ जलाए थे ज़िंदगी के कँवल
अब इस को क्या करूँ दुश्मन की जीत हो जाए
हमारे सर पे बरस जाए यास का बादल


न रोओ देखो मेरी साँस थरथराती है
क़रीब आओ मैं आँसू तो पोछ कर देखूँ
सुनो तो सोई हुई ज़िंदगी भी चीख़ उट्ठे
क़रीब आओ वही बात कान में कह दूँ


न रू मेरी सियह-बख़्तियों पे मत रोओ
तुम्हें क़सम मेरी आशुफ़्ता-ख़ातिरी की क़सम
मिटा दो आरिज़-ए-ताबाँ के बद-नुमा धब्बे
तुम्हारे होंटों पे उस लम्स-ए-आख़िरी की क़सम 
<|endoftext|>
<|startoftext|>
देख इन रेशमी पर्दों की हदों से बाहर
देख लोहे की सलाख़ों से परे
देख सकड़ों पे ये आवारा मिज़ाजों का हुजूम
देख तहजीब के मारों का हुजूम
अपनी आँखों में छुपाए हुए अरमाल की लाश
काफ़िले आते चले जाते हैं
ज़िंदगी एक ही महवर का सहारा ले कर
नाचते नाचते थक जाती है
नाचते नाचते थक जाती है
तेरे पुर-नूर-शबिस्ताँ में कोई मस्त शबाब
जिस की पाज़ेब की हर लय में हज़ारों लाशें
चाँदनी-रात में बीते हुए रूमानों की
अपनी हर साँस से बाँधे हुए पैमानों की
चीख़ती चीख़ती सो जाती हैं
ये कशाकश ये तसादुम ये तज़ाद
मान लेता हूँ ये फ़ितरत की फ़ुसूँ-कारी है
इन उसूलों ही पे क़ाएम है तमद्दुन का निज़ाम
तू ये कहता है मैं भी तेरी ख़ातिर ऐ दोस्त
मान लेता हूँ ये इंसान की तख़्लीक़ नहीं
कोई माशुक़ है उस पर्दा ज़ंगारी में
तेरा माशूक़ मेरे अहद का इँसाँ तो नहीं
तेरी तम्हीद मेरी नज़्म का उनवाँ तो नहीं 
<|endoftext|>
<|startoftext|>
मेरे नग़मे तो रिवायत के पाबंद नहीं
तू ने शायद यही समझा था नदीम
तू ने समझा था की शबनम की ख़ुनुक-ताबी से
मैं तेरा रंग महल और सजा ही दूँगा
तू ने समझा था की पीपल के घने साए में
अपने कॉलेज के ही रूमान सुनाऊँगा तुझे
एक रंगीन सी तितली के परों के क़िस्से
कुछ सहर-कार निगाहों के बयाँ
कुछ जवाँ साल अदाओं के निशाँ
कुछ करूँगा लब-ओ-रूख़्सार की बातें तुझ से
तू ने शायद यही समझा था नदीम
तू ने क्यूँ नहीं समझा की मेरे अफ़्साने
तंज़ बन कर तेरी साँसों में उलझ जाएँगे
ज़िंदगी चाँद की ठंडक ही नहीं
ज़िंदगी गर मशिनों का धुआँ भी है नहीं
इस धुँए में मुझे ज़ंजीर नज़र आती है
मुझे को ख़ुद तेरी ही तस्वीर नज़र आती है
ग़ौर से देख ज़रा देख तो ले
तुझ को डर है तेरी तहज़ीब न जल जाए कहीं
मुझ को डर है ये रिवायात न जल जाए कहीं
फिर इक दिन उसी ख़ाकिस्तर से
इक नए अहद की तामीर तो हो जाएगी
एक इंसान नया उभरेगा
सुब्ह और शाम की मिलती हुई सरहद के क़रीब
अपने चेहरे पे शफ़क़-ज़ार की सुर्ख़ी ले कर
मेरे नग़मे तो रिवायात के पाबंद नहीं
मैं रिवायात की तख़्लीक़ किया करता हूँ 
<|endoftext|>
<|startoftext|>
रात के हाथ पे जलती हुई इक शम-ए-वफ़ा
अपना हक़ माँगती है
दूर ख़्वाबों के जज़ीरे में
किसी रोज़न से
सुब्ह की एक किरन झाँकती हैं
वो किरन दर पा-ए-आज़ार हुई जाती है
मेर ग़म-ख़्वार हुई जाती है


आओ किरनों को अँधेरों का कफ़न पहनाएँ
इक चमकता हुआ सूरज सर-ए-मक़्तल लाएँ
तुम मेरे पास रहो
और यही बात कहो


आज भी हर्फ़-ए-वफ़ा बाइस-ए-रूसवाई है
अपने क़ातिल से मेरी ख़ूब शनासाई है 
<|endoftext|>
<|startoftext|>
सोच लो सोच लो जीने का अंदाज़ नहीं
अपनी बाँहों का यही रंग नुमायाँ न करो
हुस्न ख़ुद ज़ीनत-ए-महफ़िल है चराग़ाँ न करो
नीम-उरियाँ सा बदन और उभरते सीने
तंग और रेशमी मलबूस धड़कते सीने
तार जब टूट गए साज़ कोई साज़ नहीं
तुम तो औरत हो मगर ज़िंस-ए-गिराँ बन न सकीं
और आँखों की ये गर्दिश ये छलकते हुए जाम
और कूल्हों की लचक मस्त चकोरों का खिराम
शम्मा जो देर से जलती है न बुझने पाए
कारवाँ जीस्त का इस तरह न लुटने पाए
तुम तो ख़ुद अपनी ही मंज़िल का निशाँ बन न सकीं
रात को कुछ भीग चली दूर सितारे टूटे
तुम तो औरत ही के जज़्बात को खो देती हो
तालियों की इसी नदी में डुबो देती हो
मुस्कुराहट सर-ए-बाज़ार बिका करती है
ज़िंदगी यास से क़दमों पे झुका करती है
और सैलाब उमड़ता है सहारे टूटे
दूर हट जाओ निगाहें भी सुलग उट्ठी हैं
वर्ज़िशों की ये नुमाइश तू बहुत देख चुका
पिंडलियों की ये नुमाइश तू बहुत देख चुका
जाओ अब दूसरे हैवान यहाँ आएँगे
भेस बदले हुए इंसान यहाँ आएँगे
देखती क्या हो ये बाँहें भी सुलग उट्ठी हैं
सोच लो सोच लो जीने का ये अंदाज़ नहीं 
<|endoftext|>
<|startoftext|>
शाम और मज़दूर खेतों के सब्ज़ सन्नाटे से गुज़र रहे हैं
बालियाँ खड़ी हैं शाएँ-शाएँ हलका-सा कहीं-कहीं पे होता है
गाँव के लड़के और लड़कियाँ बे लिबास उछल-कूद करते हैं
गड्ढों में जैसे छपाक फिर साँप कोई लहराता है और फिर
छट-पट गिलहरी की धूप खेतों से गुज़र कर पहाड़ों
के ऊपर चढ़ती है थकी-थकी जोर-जोर से हाँफ़ती है
निन्दाई सुरमई चादर ओढ़ कर सोने का मन बनाती है
शाम और मज़दूर अकेले हैं मिट्टी की दीवारों के आस
पास तेल तो अकेले मिट्टी का बनिया पी जाता है और
दिया मज़दूर का धूल और धूल खाता है एक चिंगारी
सुलगती है बीड़ी बेचारा मज़दूर पीता है शाम भी तारा जैसी
झोंपड़ी के अन्दर जलती है फिर कभी मद्धिम-सी जलती
जलती है फिर कभी मद्धिम-सी मद्धिम-सी भक से उड़ती है
रात दोनों को बाहों में अपनी भरती है। 
<|endoftext|>
<|startoftext|>
शाम और मज़दूर दोनों नदी में अपना मुँह धोते हैं
दिन भर की धूल गर्द चेहरों पे जमी थी थक गए थे
दोनों शाम और मज़दूर सोच रहे थे कुटिया जल्दी से
पहुँचेंगे मिलकर दोनों खाएंगे रोटी और गुड़ फिर
गुड़ की ही चाय बनाएंगे मिलकर दोनों सोंधी-सोंधी
चुसकियाँ लेंगे सोच मज़दूर की गुड़ की डली मुँह में
पिघली-सी जाती थी शाम सलोनी के होंठ भी मीठे
मीठे होते थे नाच रहे थे दोनों नदी किनारे
शाम सलोनी मीठी-सी और मज़दूर जैसे लैला और मजनूं। 
<|endoftext|>
<|startoftext|>
मज़दूर शाम के साथ घर लौट रहा है
गलियाँ जल्दी और जल्दी सुनसान हो रही हैं
गाँव में कभी बिजली नहीं आती है अकसर गिर जाती है
तेल मिट्टी का अब शहर में लोग पीते हैं अधर का
पानी मरता जाता है मज़दूर और शाम जाने कब से
साथ-साथ जीते हैं और रोज़ झोंपड़ी के अन्दर
रात को ओढ़ कर सोते हैं ख़्वाब में देखते हैं मुर्ग़ा
खलियान पे चढ़ कर बार-बार बांगता है शाम और मज़दूर
मज़दूर डरते हैं चौंक-चौंक जाते हैं साला दुश्मन
हमारा ख़्वाब में मज़दूर बड़बड़ाता है। 
<|endoftext|>
<|startoftext|>
शाम और मज़दूर बहुत पास-पास बैठे थे
मिट्टी की डोंगी में गुड़ की चाय पीते थे
महुआ के खेतों से पछुआ सीधी चली
आती थी तेज़ कभी होती थी और कभी
धीमी ख़ुशबू तेज़ महुआ की गुड़ की चाय
जैसे कि बस भड़क-सी दारू दोनों को
नशा था झोंपड़ी मज़दूर की महुआ की
ख़ुशबू में भीगी थी तेज़ हवा में दिया
बुझा था दोनों शाम और मज़दूर मदहोश
हम बिस्तर और बिस्तर हो रहे थे। 
<|endoftext|>
<|startoftext|>
ऐ दिल वो आशिक़ी के फ़साने किधर गए
वो उम्र क्या हुई वो ज़माने किधर गए


वीराँ हैं सहन-ओ-बाग़ बहारों को क्या हुआ
वो बुलबुलें कहाँ वो तराने किधर गए


है नज्द में सुकूत हवाओं को क्या हुआ
लैलाएँ हैं ख़मोश दिवाने किधर गए


उजड़े पड़े हैं दश्त ग़ज़ालों पे क्या बनी
सूने हैं कोहसार दिवाने किधर गए


वो हिज्र में विसाल की उम्मीद क्या हुई
वो रंज में ख़ुशी के बहाने किधर गए


दिन रात मैकदे में गुज़रती थी ज़िन्दगी
'अख़्तर' वो बेख़ुदी के ज़माने किधर गए 
<|endoftext|>
<|startoftext|>
झूम कर बदली उठी और छा गई
सारी दुनिया पर जवानी आ गई


आह वो उस की निगाह-ए-मय-फ़रोश
जब भी उट्ठी मस्तियाँ बरसा गई


गेसू-ए-मुश्कीं में वो रू-ए-हसीं
अब्र में बिजली सी इक लहरा गई


आलम-ए-मस्ती की तौबा अल-अमाँ
पारसाई नश्शा बन कर छा गई


आह उस की बे-नियाज़ी की नज़र
आरज़ू क्या फूल सी कुम्हला गई


साज़-ए-दिल को गुदगुदाया इश्क़ ने
मौत को ले कर जवानी आ गई


पारसाई की जवाँ-मर्गी न पूछ
तौबा करनी थी के बदली छा गई


'अख़्तर' उस जान-ए-तमन्ना की अदा
जब कभी याद आ गई तड़पा गई 
<|endoftext|>
<|startoftext|>
किस को देखा है ये हुआ क्या है
दिल धड़कता है माजरा क्या है


इक मोहब्बत थी मिट चुकी या रब
तेरी दुनिया में अब धरा क्या है


दिल में लेता है चुटकियाँ कोई
है इस दर्द की दवा क्या है


हूरें नेकों में बँट चुकी होंगी
बाग़-ए-रिज़वाँ में अब रखा क्या है


उस के अहद-ए-शबाब में जीना
जीने वालो तुम्हें हुआ क्या है


अब दवा कैसी है दुआ का वक़्त
तेरे बीमार में रहा क्या है


याद आता है लखनऊ 'अख़्तर'
ख़ुल्द हो आएँ तो बुरा क्या है. 
<|endoftext|>
<|startoftext|>
कुछ तो तन्हाई की रातों में सहारा होता
तुम न होते न सही ज़िक्र तुम्हारा होता


तर्क-ए-दुनिया का ये दावा है फ़ुज़ूल ऐ ज़ाहिद
बार-ए-हस्ती तो ज़रा सर से उतारा होता


वो अगर आ न सके मौत ही आई होती
हिज्र में कोई तो ग़म-ख़्वार हमारा होता


ज़िन्दगी कितनी मुसर्रत से गुज़रती या रब
ऐश की तरह अगर ग़म भी गवारा होता


अज़मत-ए-गिर्या को कोताह-नज़र क्या समझें
अश्क अगर अश्क न होता तो सितारा होता


लब-ए-ज़ाहिद पे है अफ़साना-ए-हूर-ए-जन्नत
काश इस वक़्त मेरा अंजुमन-आरा होता


ग़म-ए-उल्फ़त जो न मिलता ग़म-ए-हस्ती मिलता
किसी सूरत तो ज़माने में गुज़ारा होता


किस को फ़ुर्सत थी ज़माने के सितम सहने की
गर न उस शोख़ की आँखों का इशारा होता


कोई हम-दर्द ज़माने में न पाया 'अख़्तर'
दिल को हसरत ही रही कोई हमारा होता. 
<|endoftext|>
<|startoftext|>
वादा उस माह-रू के आने का
ये नसीबा सियाह-ख़ाने का


कह रही है निगाह-ए-दुज़-दीदा
रुख़ बदलने को है ज़माने का


ज़र्रे ज़र्रे में बे-हिजाब हैं वो
जिन को दावा है मुँह छुपाने का


हासिल-ए-उम्र है शबाब मगर
इक यही वक़्त है गँवाने का


चाँदनी ख़ामोशी और आख़िर शब
आ के है वक़्त दिल लगाने का


है क़यामत तेरे शबाब का रंग
रंग बदलेगा फिर ज़माने का


तेरी आँखों की हो न हो तक़सीर
नाम रुसवा शराब-ख़ाने का


रह गए बन के हम सरापा ग़म
ये नतीजा है दिल लगाने का


जिस का हर लफ़्ज़ है सरापा ग़म
मैं हूँ उनवान उस फ़साने का


उस की बदली हुई नज़र तौबा
यूँ बदलता है रुख़ ज़माने का


देखते हैं हमें वो छुप छुप कर
पर्दा रह जाए मुँह छुपाने का


कर दिया ख़ूगर-ए-सितम 'अख़्तर'
हम पे एहसान है ज़माने का. 
<|endoftext|>
<|startoftext|>
वो कभी मिल जाएँ तो क्या कीजिए
रात दिन सूरत को देखा कीजिए


चाँदनी रातों में इक इक फूल को
बे-ख़ुदी कहती है सजदा कीजिए


जो तमन्ना बर न आए उम्र भर
उम्र भर उस की तमन्ना कीजिए


इश्क़ की रंगीनियों में डूब कर
चाँदनी रातों में रोया कीजिए


पूछ बैठे हैं हमारा हाल वो
बे-ख़ुदी तू ही बता क्या कीजिए


हम ही उस के इश्क़ के क़ाबिल न थे
क्यूँ किसी ज़ालिम का शिकवा कीजिए


आप ही ने दर्द-ए-दिल बख़्शा हमें
आप ही इस का मुदावा कीजिए


कहते हैं 'अख़्तर' वो सुन कर मेरे शेर
इस तरह हम को न रुसवा कीजिए. 
<|endoftext|>
<|startoftext|>
यारो कू-ए-यार की बातें करें
फिर गुल ओ गुल-ज़ार की बातें करें


चाँदनी में ऐ दिल इक इक फूल से
अपने गुल-रुख़्सार की बातें करें


आँखों आँखों में लुटाए मै-कदे
दीदा-ए-सरशार की बातें करें


अब तो मिलिए बस लड़ाई हो चुकी
अब तो चलिए प्यार की बातें करें


फिर महक उट्ठे फ़ज़ा-ए-ज़िंदगी
फिर गुल ओ रुख़सार की बातें करें


महशर-ए-अनवार कर दें बज़्म को
जलवा-ए-दीदार की बातें करें


अपनी आँखों से बहाएँ सैल-ए-अश्क
अब्र-ए-गौहर-बार की बातें करें


उन को उल्फ़त ही सही अग़्यार से
हम से क्यूँ अग़्यार की बातें करें


'अख़्तर' उस रंगीं अदा से रात भर
ताला-ए-बीमार की बातें करें. 
<|endoftext|>
<|startoftext|>
मेरे पहलू में जो बह निकले तुम्हारे आँसू,
बन गए शामे-मोहब्बत के सितारे आँसू ।


देख सकता है, भला, कौन ये प्यारे आँसू,
मेरी आँखों में न आ जाए तुम्हारे आँसू ।


अपना मुँह मेरे गिरेबाँ में छुपाती क्यों हो,
दिल की धड़कन कही सुन ले न तुम्हारे आँसू ।


साफ़ इकरारे-मोहब्बत हो जबाँ से क्योंकर,
आँख में आ गए यूँ शर्म के मारे आँसू ।


हिज्र अभी दूर है, मै पास हूँ, ऐ जाने-वफ़ा,
क्यों हुए जाते है बैचेन तुम्हारे आँसू ।


सुबह-दम देख न ले कोई ये भीगा आँचल,
मेरी चुगली कही खा दें न तुम्हारे आँसू ।


दमे-रुख़सत है क़रीब, ऐ ग़मे-फ़ुर्कत ख़ुश हो,
करने वाले है जुदाई के इशारे आँसू ।


सदके उस जाने-मोहब्बत के मैं ‘अख़्तर’ जिसके,
रात-भर बहते रहे शौक़ के मारे आँसू । 
<|endoftext|>
<|startoftext|>
निकहते-ज़ुल्फ़ से नीन्दों को बसा दे आकर ।
मेरी जागी हुई रातों को सुला दे आकर ।


किस क़दर तीरओ-तारीक है दुनिया मेरी,
जल्वए-हुस्न की इक शमअ जला दे आकर ।


इश्क़ की चान्दनी रातें मुझे याद आती हैं,
उम्रे-रफ़्ता को मेरी मुझसे मिला दे आकर ।


जौके-नादीद में लज्ज़त है मगर नाज़ नहीं
आ मेरे इश्क़ को मग़रूर बना दे आकर । 
<|endoftext|>
<|startoftext|>
मस्ताना पिए जा यूँ ही मस्ताना पिए जा ।
पैमाना तो क्या चीज़ है मयखाना पिए जा ।


कर गर्क मयो-जाम गमे-गर्दिशे अयियाम,
अब ए दिले नाकाम तू रिन्दाना पिए जा ।


मयनोशी के आदाब से आगाह नहीं तू,
जिया तरह कहे साक़िए-मयखाना पिए जा ।


इस बस्ती में है वहशते-मस्ती ही से हस्ती,
दीवाना बन औ बादिले दीवाना पिए जा ।


मयखाने के हँगामे हैं कुछ देर के मेहमाँ,
है सुब्ह क़रीब अख़्तरे-दीवाना पिए जा । 
<|endoftext|>
<|startoftext|>
फ़र्यादी-ए-जफ़ा-ए-अय्याम हो रहा हूँ
पामाल-ए-जौर-ए-बख़्त-ए-नाकाम हो रहा हूँ
सरगश्ता-ए-ख़याल-ए-अंजाम हो रहा हूँ
बस्ती की लड़कियों में बदनाम हो रहा हूँ
बद-नाम हो रहा हूँ
सलमा से दिल लगा कर
बस्ती की लड़कियों में बदनाम हो रहा हूँ
सलमा से दिल लगा कर सलमा से दिल लगा कर


उस हूर-वश के ग़म में दुनिया-ओ-दीं गँवा कर
होश-ओ-हवास खो कर सब्र-ओ-सुकूँ लुटा कर
बैठे बिठाए दिल में ग़म की ख़लिश बसा कर
हर चीज़ को भुला कर
सलमा से दिल लगा कर
बस्ती की लड़कियों में बदनाम हो रहा हूँ


कहती हैं सब ये किस की तड़पा गई है सूरत
सलमा की शायद इस के मन भा गई है सूरत
और उस के ग़म में इतनी मुरझा गई है सूरत
मुरझा गई है सूरत कुम्हला गई है सूरत
सँवला गई है सूरत
सलमा से दिल लगा कर
बस्ती की लड़कियों में बदनाम हो रहा हूँ


पनघट पे जब कि सारी होती हैं जम्अ' आ कर
गागर को अपनी रख कर, घुँघट उठा उठा कर
ये क़िस्सा छेड़ती हैं मुझ को बता बता कर
सलमा से बातें करते देखा है इस को जा कर
हम ने नज़र बचा कर
सलमा से दिल लगा कर
बस्ती की लड़कियों में बदनाम हो रहा हूँ


रातों को गीत गाने जब मिल कर आती हैं सब
तालाब के किनारे धूमें मचाती हैं सब
जंगल की चाँदनी में मंगल मनाती हैं सब
तो मेरे और सलमा के गीत गाती हैं सब
और हँसती जाती हैं सब
सलमा से दिल लगा कर
बस्ती की लड़कियों में बदनाम हो रहा हूँ


खेतों से लौटती हैं जब दिन छुपे मकाँ को
तब रास्ते में बाहम वो मेरी दास्ताँ को
दोहरा के छेड़ती हैं सलमा को मेरी जाँ को
और वो हया की मारी सी लेती है ज़बाँ को
कि छेड़े इस बयाँ को
सलमा से दिल लगा कर
बस्ती की लड़कियों में बदनाम हो रहा हूँ


कहती है रहम खा कर यूँ एक माह-ए-तलअत
ये शहरी नौजवाँ था किस दर्जा ख़ूबसूरत
आँखों में बस रही है अब भी वो पहली रंगत
दो दिन में आह क्या है क्या हो गई है हालत
अल्लाह तेरी क़ुदरत
सलमा से दिल लगा कर
बस्ती की लड़कियों में बदनाम हो रहा हूँ


उस शम्अ'-रू का जब से परवाना बन गया हूँ
बस्ती की लड़कियों में अफ़्साना बिन गया हूँ
हर माह-वश के लब का पैमाना बन गया हूँ
दीवाना हो रहा हूँ दीवाना बन गया हूँ
दीवाना बन गया हूँ
सलमा से दिल लगा कर
बस्ती की लड़कियों में बदनाम हो रहा हूँ


उन की ज़बाँ पे मेरी जितनी कहानियाँ हैं
क्या जानें ये कि दिल की सब मेहरबानियाँ हैं
कम-सिन हैं बे-ख़बर हैं उठती जवानियाँ हैं
क्या समझें ग़म के हाथों क्यूँ सर-गिरानियाँ हैं
क्यूँ ख़ूँ-फ़िशानियाँ हैं
सलमा से दिल लगा कर
बस्ती की लड़कियों में बदनाम हो रहा हूँ


हर इक के रहम का यूँ इज़हार हो रहा है
बेचारे को ये कैसा आज़ार हो रहा है
देखे तो कोई जाने बीमार हो रहा है
किस दर्जा ज़िंदगी से बेज़ार हो रहा है
नाचार हो रहा है
सलमा से दिल लगा कर
बस्ती की लड़कियों में बदनाम हो रहा हूँ


इक पूछती है आ कर तुम बे-क़रार क्यूँ हो
कुछ तो हमें बताओ यूँ दिल-फ़िगार क्यूँ हो
क्या रोग है कहो तो तुम अश्क-बार क्यूँ हो
दीवाने क्यूँ हुए हो दीवाना वार क्यूँ हो
बा-हाल-ए-ज़ार क्यूँ हो
सलमा से दिल लगा कर
बस्ती की लड़कियों में बदनाम हो रहा हूँ


जाऊँ शिकार को गर बा-हमरहान-ए-सहरा
खेतों से घूरती हैं यूँ दुख़्तरान-ए-सहरा
बिजली की रौशनी को जैसे मियान-ए-सहरा
तारीक शब में देखें कुछ आहुवान-ए-सहरा
हैरत कुशान-ए-सहरा
सलमा से दिल लगा कर
बस्ती की लड़कियों में बदनाम हो रहा हूँ


इक शोख़ छेड़ती है इस तरह पास आ कर
देखो वो जा रही है सलमा नज़र बचा कर
शरमा के मुस्कुरा कर आँचल से मुँह छुपा कर
जाओ ना पीछे पीछे दो बातें कर लो जा कर
खेतों में छुप छुपा कर
सलमा से दिल लगा कर
बस्ती की लड़कियों में बदनाम हो रहा हूँ


गोया हमें हसद से कुछ नाज़नीन निगाहें
सलमा की भा गई हैं क्यूँ दिल-नशीं निगाहें
उन से ज़्यादा दिलकश हैं ये हसीं निगाहें
अल-क़िस्सा एक दिल है सौ ख़शमगीं निगाहें
शौक़ आफ़रीं निगाहें
सलमा से दिल लगा कर
बस्ती की लड़कियों में बदनाम हो रहा हूँ


इक शोख़ ताज़ा दारद ससुराल से घर आ कर
सखियों से पूछती है जिस दम मुझे बता कर
ये कौन है तो ज़ालिम कहती हैं मुस्कुरा कर
तुम इस का हाल पूछो सलमा के दिल से जा कर
ये गीत उसे सुना कर
सलमा से दिल लगा कर
बस्ती की लड़कियों में बदनाम हो रहा हूँ 
<|endoftext|>
<|startoftext|>
तमन्नाओं को ज़िन्दा आरज़ूओं को जवाँ कर लूँ
ये शर्मीली नज़र कह दे तो कुछ गुस्ताख़ियाँ कर लूँ


बहार आई है बुलबुल दर्द-ए-दिल कहती है फूलों से
कहो तो मैं भी अपना दर्द-ए-दिल तुम से बयाँ कर लूँ


हज़ारों शोख़ अरमाँ ले रहे हैं चुटकियाँ दिल में
हया उन की इजाज़त दे तो कुछ बेबाकियाँ कर लूँ


कोई सूरत तो हो दुनिया-ए-फ़ानी में बहलने की
ठहर जा ऐ जवानी मातम-ए-उम्र-ए-रवाँ कर लूँ


चमन में हैं बहम परवाना ओ शम्अ ओ गुल ओ बुलबुल
इजाज़त हो तो मैं भी हाल-ए-दिल अपना बयाँ कर लूँ


किसे मालूम कब किस वक़्त किस पर गिर पड़े बिजली
अभी से मैं चमन में चल कर आबाद आशियाँ कर लूँ


बर आएँ हसरतें क्या क्या अगर मौत इतनी फ़ुर्सत दे
कि इक बार और ज़िन्दा शेवा-ए-इश्क़-ए-जवाँ कर लूँ


मुझे दोनों जहाँ में एक वो मिल जाएँ गर 'अख़्तर'
तो अपनी हसरतों को बे-नियाज़-ए-दो-जहाँ कर लूँ 
<|endoftext|>
<|startoftext|>
मख़्मूर अपने दिल में, तकब्बुर न लाइए,
दुनिया में हर उरूज का एक दिन ज़वाल है ।


मचलता होगा इन्हीं गालों पर शबाब कभी,
उबलती होगी इन्हीं आँखो से शराब कभी ।


मगर अब इनमें वह पहली-सी कोई बात नहीं
जहाँ में आह किसी चीज की सबात नहीं । 


<|endoftext|>
<|startoftext|>


'आह ! वो रातें, वो रातें याद आती हैं मुझे'
आह, ओ सलमा ! वो रातें याद आती हैं मुझे
वो मुलाक़ातें, वो बातें याद आती हैं मुझे
हुस्न-ओ-उलफ़त की वो घातें याद आती हैं मुझे
आह ! वो रातें वो ...


जब तुम्हारी याद में दीवाना-सा रहता था मैं
जब सुकून-ओ-सब्र से बगाना-सा रहता था मैं
बेपिए मदहोश-सा, दीवाना-सा रहता था मैं
आह ! वो रातें वो ...


जब तुम्हारी जुस्तुजू बेताब रखती थी मुझे
जब तुम्हारी आरज़ू बेख़्वाब रखती थी मुझे
मिस्ल-ए-मौज-ए-शोला-ओ-सीमाब रखती थी मुझे
आह ! वो रातें वो ...


मुनतज़िर मेरी, जब अपने बाग़ में रहती थीं तुम
हर कली से अपने दिल की दास्ताँ कहती थीं तुम
नाज़नीं होकर भी नाज़-ए-आशिक़ी सहती थी तुम
आह ! वो रातें वो ...


सरदियों की चान्दनी, शबनम-सी कुमलाती थी जब
शबनम आकर चार सू मोती से बरसाती थी जब
बाग़ पर इक धुन्दली-धुन्दली मस्ती छा जाती थी जब
आह ! वो रातें वो ...


जब तुम आ जाती थीं, बज़ुल्फ़-ए-परेशाँ ता कमर
इत्र पैमाँ ता बज़ानू, सुम्बुलिस्ताँ ता कमर
मुश्क आगीं ता बदामाँ, अम्बर अफ़शाँ ता कमर
आह ! वो रातें, वो रातें,
वो रातें याद आती हैं मुझे ! 


<|endoftext|>
<|startoftext|>


देखो ! वह कोई जोगन जँगल में गा रही है,
मौसीक़-ए-हज़ीं के दरिया बहा रही है


हर लरज़िशे-सबा में तूफ़ाँ उमड़ रहे हैं,
किस दुख भरी अदा से तानें लगा रही है ।
अठखेलियों का सिन है, हंस-बोलने का दिन है,
लेकिन न जाने क्यों वह आसूँ बहा रही है ।


है एक सितार उसके आग़ोशे-नाज़नीं में
दो नाजुक उँगलियों से जिसको बजा रही है ।


जँगल के जानवर कुछ बैठे हैं उसके आगे
रो-रोके जिनको अपनी बिपता सुना रही है ।
खूँख़्वार शेर भी हैं वहशी ग़ज़ाल भी हैं,
लेकिन वह सबके दिल पर सिक्का जमा रही है ।


कुछ साँप झूमते हैं रह-रह के मस्त होकर
इक मौजे-वज्द उनकी रग-रग पै छा रही है। 


<|endoftext|>
<|startoftext|>


आज भी दश्त-ए-बला में नहर पर पहरा रहा
कितनी सदियों बाद मैं आया मगर प्यासा रहा


क्या फ़ज़ा-ए-सुब्ह-ए-ख़ंदाँ क्या सवाद-ए-शाम-ए-ग़म
जिस तरफ़ देखा किया मैं देर तक हँसता रहा


इक सुलगता आशियाँ और बिजलियों की अंजुमन
पूछता किस से के मेरे घर में क्या था क्या रहा


ज़िंदगी क्या एक सन्नाटा था पिछली रात का
शम्में गुल होती रहीं दिल से धुँआ उठता रहा


क़ाफ़िले फूलों के गुज़रे इस तरफ़ से भी मगर
दिल का इक गोशा जो सूना था बहुत सूना रहा


तेरी इन हँसती हुई आँखों से निस्बत थी जिसे
मेरी पलकों पर वो आँसू उम्र भर ठहरा रहा


अब लहू बन कर मेरी आँखों से बह जाने को है
हाँ वही दिल जो हरीफ़-ए-जोशिश-ए-दरिया रहा


किस को फ़ुर्सत थी के 'अख़्तर' देखता मेरी तरफ़
मैं जहाँ जिस बज़्म में जब तक रहा तन्हा रहा. 


<|endoftext|>
<|startoftext|>


दीदनी है ज़ख़्म-ए-दिल और आप से पर्दा भी क्या
इक ज़रा नज़दीक आ कर देखिए ऐसा भी क्या


हम भी ना-वाक़िफ़ नहीं आदाब-ए-महफ़िल से मगर
चीख़ उठें ख़ामोशियाँ तक ऐसा सन्नाटा भी क्या


ख़ुद हमीं जब दस्त-ए-क़ातिल को दुआ देते रहे
फिर कोई अपनी सितम-गारी पे शरमाता भी क्या


जितने आईने थे सब टूटे हुए थे सामने
शीशा-गर बातों से अपनी हम को बहलाता भी क्या


हम ने सारी ज़िंदगी इक आरज़ू में काट दी
फ़र्ज़ कीजे कुछ नहीं खोया मगर पाया भी क्या


बे-महाबा तुझ से अक्सर सामना होता रहा
ज़िंदगी तू ने मुझे देखा न हो ऐसा भी क्या


बे-तलब इक जुस्तुजू सी बे-सबब इक इंतिज़ार
उम्र-ए-बे-पायाँ का इतना मुख़्तसर क़िस्सा भी क्या


ग़ैर से भी जब मिला 'अख़्तर' तो हँस कर ही मिला
आदमी अच्छा हो लेकिन इस क़दर अच्छा भी क्या. 


<|endoftext|>
<|startoftext|>
दिल की राहें ढूँडने जब हम चले
हम से आगे दीदा-ए-पुर-नम चले


तेज़ झोंका भी है दिल को ना-गवार
तुम से मस हो कर हवा कम कम चले


थी कभी यूँ क़द्र-ए-दिल इस बज़्म में
जैसे हाथों-हाथ जाम-ए-जम चले


है वो आरिज़ और उस पर चश्म-ए-पुर-नम
गुल पे जैसे क़तरा-ए-शबनम चले


आमद-ए-सैलाब का वक़्फ़ा था वो
जिस को ये जाना के आँसू थम चले


कहते हैं गर्दिश में हैं सात आसमाँ
अज़-सर-ए-नौ क़िस्सा-ए-आदम चले


खिल ही जाएगी कभी दिल की कली
फूल बरसाता हुआ मौसम चले


बे-सुतूँ छत के तले इस धूप में
ढूँडने किस को ये मेरे ग़म चले


कौन जीने के लिए मरता रहे
लो सँभालो अपनी दुनिया हम चले


कुछ तो हो अहल-ए-नज़र को पास-ए-दर्द
कुछ तो ज़िक्र-ए-आबरू-ए-ग़म चले


कुछ अधूरे ख़्वाब आँखों में लिए
हम भी 'अख़्तर' दरहम ओ बरहम चले. 


<|endoftext|>
<|startoftext|>
दिल-ए-शोरीदा की वहशत नहीं देखी जाती
रोज़ इक सर पे क़यामत नहीं देखी जाती


अब उन आँखों में वो अगली सी नदामत भी नहीं
अब दिल-ए-ज़ार की हालत नहीं देखी जाती


बंद कर दे कोई माज़ी का दरीचा मुझ पर
अब इस आईने में सूरत नहीं देखी जाती


आप की रंजिश-ए-बे-जा ही बहुत है मुझ को
दिल पे हर ताज़ा मुसीबत नहीं देखी जाती


तू कहानी ही के पर्दे में भली लगती है
ज़िंदगी तेरी हक़ीक़त नहीं देखी जाती


लफ़्ज़ उस शोख़ का मुँह देख के रह जाते हैं
लब-ए-इज़हार की हसरत नहीं देखी जाती


दुश्मन-ए-जाँ ही सही साथ तो इक उम्र का है
दिल से अब दर्द की रुख़्सत नहीं देखी जाती


देखा जाता है यहाँ हौसला-ए-क़ता-ए-सफ़र
नफ़स-ए-चंद की मोहलत नहीं देखी जाती


देखिए जब भी मिज़ा पर है इक आँसू 'अख़्तर'
दीदा-ए-तर की रिफ़ाक़त नहीं देखी जाती. 
<|endoftext|>
<|startoftext|>
कभी ज़बाँ पे न आया के आरज़ू क्या है
ग़रीब दिल पे अजब हसरतों का साया है


सबा ने जागती आँखों को चूम चूम लिया
न जाने आख़िर-ए-शब इंतिज़ार किस का है


ये किस की जलवा-गरी काएनात है मेरी
के ख़ाक हो के भी दिल शोला-ए-तमन्ना है


तेरी नज़र की बहार-आफ़रीनियाँ तस्लीम
मगर ये दिल में जो काँटा सा इक खटकता है


जहाँ-ए-फ़िक्र-ओ-नज़र की उड़ा रही है हँसी
ये ज़िंदगी जो सर-ए-रह-गुज़र तमाशा है


ये दश्त वो है जहाँ रास्ता नहीं मिलता
अभी से लौट चलो घर अभी उजाला है


यही रहा है बस इक दिल के ग़म-गुसारों में
ठहर ठहर के जो आँसू पलक तक आता है


ठहर गए ये कहाँ आ के रोज़ ओ शब 'अख़्तर'
के आफ़ताब है सर पर मगर अँधेरा है. 
<|endoftext|>
<|startoftext|>
कहें किस से हमारा खो गया क्या
किसी को क्या के हम को हो गया क्या


खुली आँखों नज़र आता नहीं कुछ
हर इक से पूछता हूँ वो गया क्या


मुझे हर बात पर झुटला रही है
ये तुझ बिन ज़िंदगी को हो गया क्या


उदासी राह की कुछ कह रही है
मुसाफ़िर रास्ते में खो गया क्या


ये बस्ती इस क़दर सुनसान कब थी
दिल-ए-शोरीदा थक कर सो गया क्या


चमन-आराई थी जिस गुल का शेवा
मेरी राहों में काँटे बो गया क्या. 
<|endoftext|>
<|startoftext|>
मुद्दत से लापता है ख़ुदा जाने क्या हुआ
फिरता था एक शख़्स तुम्हें पूछता हुआ


वो ज़िंदगी थी आप थे या कोई ख़्वाब था
जो कुछ था एक लम्हे को बस सामना हुआ


हम ने तेरे बग़ैर भी जी कर दिखा दिया
अब ये सवाल क्या है के फिर दिल का क्या हुआ


सो भी वो तू न देख सकी ऐ हवा-ए-दहर
सीने में इक चराग़ रक्खा था जला हुआ


दुनिया को ज़िद नुमाइश-ए-ज़ख़्म-ए-जिगर से थी
फ़रियाद मैं ने की न ज़माना ख़फ़ा हुआ


हर अंजुमन में ध्यान उसी अंजुमन का है
जागा हो जैसे ख़्वाब कोई देखता हुआ


शायद चमन में जी न लगे लौट आऊँ मैं
सय्याद रख क़फ़स का अभी दर खुला हुआ


ये इज़्तिराब-ए-शौक़ है 'अख़्तर' के गुम-रही
मैं अपने क़ाफ़िले से हूँ कोसों बढ़ा हुआ. 
<|endoftext|>
<|startoftext|>
सफ़र ही शर्त-ए-सफ़र है तो ख़त्म क्या होगा
तुम्हारे घर से उधर भी ये रास्ता होगा


ज़माना सख़्त गिराँ ख़्वाब है मगर ऐ दिल
पुकार तो सही कोई तो जागता होगा


ये बे-सबब नहीं आए हैं आँख में आँसू
ख़ुशी का लम्हा कोई याद आ गया होगा


मेरा फ़साना हर इक दिल का माजरा तो न था
सुना भी होगा किसी ने तो क्या सुना होगा


फिर आज शाम से पैकार जान ओ तन में है
फिर आज दिल ने किसी को भुला दिया होगा


विदा कर मुझे ऐ ज़िंदगी गले मिल के
फिर ऐसा दोस्त न तुझ से कभी जुदा होगा


मैं ख़ुद से दूर हुआ जा रहा हूँ फिर 'अख़्तर'
वो फिर क़रीब से हो कर गुज़र गया होगा. 
<|endoftext|>
<|startoftext|>
सैर-गाह-ए-दुनिया का हासिल-ए-तमाशा क्या
रंग-ओ-निकहत-ए-गुल पर अपना था इजारा क्या


खेल है मोहब्बत में जान ओ दिल का सौदा क्या
देखिये दिखाती है अब ये ज़िंदगी क्या क्या


जब भी जी उमड़ आया रो लिए घड़ी भर को
आँसुओं की बारिश से मौसमों का रिश्ता क्या


कब सर-ए-नज़ारा था हम को बज़्म-ए-आलम का
यूँ भी देख कर तुम को और देखना था क्या


दर्द बे-दवा अपना बख़्त ना-रसा अपना
ऐ निगाह-ए-बे-परवा तुझ से हम को शिकवा क्या


बे-सवाल आँखों से मुँह छुपा रहे हो क्यूँ
मेरी चश्म-ए-हैराँ में है कोई तकाज़ा क्या


हाल है न माज़ी है वक़्त का तसलसुल है
रात का अँधेरा क्या सुब्ह का उजाला क्या


जो है जी में कह दीजे उन के रू-बा-रू 'अख़्तर'
अर्ज़-ए-हाल की ख़ातिर ढूँडिए बहाना क्या. 
<|endoftext|>
<|startoftext|>
याद आएँ जो अय्याम-ए-बहाराँ तो किधर जाएँ
ये तो कोई चारा नहीं सर फोड़ के मर जाएँ


क़दमों के निशाँ हैं न कोई मील का पत्थर
इस राह से अब जिन को गुज़रना है गुज़र जाएँ


रस्में ही बदल दी हैं ज़माने ने दिलों की
किस वज़ा से उस बज़्म में ऐ दीदा-ए-तर जाएँ


जाँ देने के दावे हों के पैमान-ए-वफ़ा हो
जी में तो ये आता है के अब हम भी मुकर जाएँ


हर मौज गले लग के ये कहती है ठहर जाओ
दरिया का इशारा है के हम पार उतर जाएँ


शीशे से भी नाज़ुक है इन्हें छू के न देखो
ऐसा न हो आँखों के हसीं ख़्वाब बिखर जाएँ


तारीक हुए जाते हैं बढ़ते हुए साए
'अख़्तर' से कहो शाम हुई आप भी घर जाएँ. 
<|endoftext|>
<|startoftext|>
ये हम से पूछते हो रंज-ए-इम्तिहाँ क्या है
तुम्हीं कहो सिला-ए-ख़ून-ए-कुश्तगाँ क्या है


असीर-ए-बंद-ए-ख़िज़ाँ हूँ न पूछ ऐ सय्याद
ख़िराम क्या है सबा क्या है गुलसिताँ क्या है


हुई है उम्र के दिल को नज़र से रब्त नहीं
मगर ये सिलसिला-ए-चश्म-ए-ख़ूँ-फ़शाँ क्या है


नज़र उठे तो न समझूँ झुके तो क्या समझूँ
सुकूत-ए-नाज़ ये पैरा-ए-बयाँ क्या है


बहें न आँख से आँसू तो नग़मगी बे-सूद
खिलें न फूल तो रंगीनी-ए-फ़ुग़ाँ क्या है


निगाह-ए-यास तेरे हाथ है भ्रम दिल का
कहीं वो जान न लें इश्क़ की ज़बाँ क्या है


ये और बात के हम तुम को बे-वफ़ा न कहें
मगर ये जानते हैं जौर-ए-आसमाँ क्या है


मैं शिकवा-संज नहीं अपनी तीरा-बख़्ती का
मगर बताओ तो ये सुब्ह-ए-ज़र-फ़शाँ क्या है. 
<|endoftext|>
<|startoftext|>
ज़िंदगी छीन ले बख़्शी हुई दौलत अपनी
तू ने ख़्वाबों के सिवा मुझ को दिया भी क्या है. 
<|endoftext|>
<|startoftext|>
आँधी में चराग़ जल रहे हैं
क्या लोग हवा में पल रहे हैं


ऐ जलती रूतो गवाह रहना
हम नंगे पाँव चल रहे हैं


कोहसारों पे बर्फ़ जब से पिघली
दरिया तेवर बदल रहे हैं


मिट्टी में अभी नमी बहुत है
पैमाने हुनूज़ ढल रहे हैं


कह दे कोई जा के ताएरों से
च्यूँटी के भी पर निकल रहे हैं


कुछ अब के है धूप में भी तेज़ी
कुछ हम भी शरर उगल रहे हैं


पानी पे ज़रा सँभल के चलना
हस्ती के क़दम फिसल रहे हैं


कह दे ये कोई मुसाफिरों से
शाम आई है साए ढल रहे हैं


गर्दिश में नहीं ज़मीं ही ‘अख़्तर’
हम भी दबे पाँव चल रहे हैं 
<|endoftext|>
<|startoftext|>
हम अक्सर तीरगी में अपने पीछे छुप गए हैं
मगर जब रास्तों में चाँद उभरा चल पड़े हैं


ज़माना अपनी उर्यानी पे ख़ूँ रोएगा कब तक
हमें देखो कि अपने आप को ओढ़े हुए हैं


मिरा बिस्तर किसी फ़ुट-पाथ पर जा कर लगा दो
मिरे बच्चे अभी से मुझ से तरका माँगते हैं


बुलंद आवाज़ दे कर देख लो कोई तो होगा
जो गलियाँ सो गई हैं तो परिंदे जागते हैं


कोई तफ़्सील हम से पूछना हो पूछ लीजे
कि हम भी आईने के सामने बरसों रहे हैं


अभी ऐ दास्ताँ-गो-दास्ताँ कहता चला जा
अभी हम जागते हैं जुम्बिश-ए-लब देखते हैं


हवा अपने ही झोंकों का तआक़ुब कर रही है
कि उड़ते पत्ते फिर आँखों से ओझल हो रहे हैं


हमें भी इस कहानी का कोई किरदार समझो
कि जिस में लब पे मोहरें हैं दरीचे बोलते हैं


इधर से पानियों का रेला कब का जा चुका है
मगर बच्चे दरख़्तों से अभी चिमटे हुए हैं


मुझे तो चलते रहना है किसी जानिब भी जाऊँ
कि ‘अख़्तर’ मेरे क़दमों में अभी तक रास्ते हैं 
<|endoftext|>
<|startoftext|>
जो मुझ को देख के कल रात रो पड़ा था बहुत
वो मेरा चख भी न था फिर भी आश्ना था बहुत


मैं अब भी रात गए उस की गूँज सुनता हूँ
वो हर्फ़ कम था बहुत कम मगर सदा था बहुत


ज़मीं के सीने में सूरज कहाँ से उतरे हैं
फ़लक पे दूर कोई बैठा सोचता था बहुत


मुझे जो देखा तो काग़ज़ को पुर्ज़े पुर्ज़े किया
वो अपनी शक्ल के ख़ाके बना रहा था बहुत


मैं अपने हाथ से निकला तो फिर कहीं न मिला
ज़माना मेरे तआक़ुब में भी गया था बहुत


शिकस्त-ओ-रेख़्त बदन की अब अपने बस में नहीं
उसे बताऊँ कि वो रम्ज़-आशना था बहुत


बिसात उस ने उलट दी न जाने सोच के क्या
अभी तो लोगों में जीने का हौसला था बहुत


अजब शरीक-ए-सफ़र था कि जब पड़ाव किया
वो मेरे पास न ठहरा मगर रूका था बहुत


सेहर के चाक-ए-गरेबाँ को देखने के लिए
वो शख़्स सुब्ह तलक शब को जागता था बहुत


वो कम-सुख़न था मगर ऐसा कम-सुख़न भी न था
कि सच ही बोलता था जब भी बोलता था बहुत


हवा के लम्स से चेहरे पे फूल खिलते थे
वो चाँदनी सा बदन मौजा-ए-सबा था बहुत


पस-ए-दरीचा दो आँखें चमकती रहती थीं
कि उस को नींद में चलने का आरिज़ा था बहुत


कहानियों की फ़ज़ा भी उसे थी रास ‘अख़्तर’
हक़ीक़तों से भी ओहदा-बरा हुआ था बहुत 
<|endoftext|>
<|startoftext|>
ख़्वाब-महल में कौन सर-ए-शाम आ कर पत्थर मारता है
रोज़ इक ताज़ा काँच का बर्तन हाथ से गिर कर टूटता है


मकड़ी ने दरवाज़े पे जाले दूर तलक बुन रक्खे हैं
फिर भी कोई गुज़रे दिनों की ओट से अंदर झाँकता हैं


शोर सा उठता रहता है दीवारें बोलती रहती हैं
शाम अभी तक आ नहीं पाती कोई खिलौने तोड़ता है


अव्वल-ए-शब की लोरी भी कब काम किसी के आती है
दिल वो बच्चा अपनी सदा पर कच्ची नींद से जागता है


अंदर बाहर की आवाज़ें इक नुक़्ते पर सिमटी हैं
होता है गलियों में वावेला मेरा लहू जब बोलता है


मेरी साँसों की लर्ज़िश मंज़र का हिस्सा बनती है
देखता हूँ मैं खिड़की से जब शाख़ पे पŸाा काँपता है


मेरे सिरहाने कोई बैठा ढारस देता रहता है
नब्ज़ पे हाथ भी रखता है टूटे धागे भी जोड़ता है


बादल उठे या कि न उठे बारिश भी हो या कि न हो
मैं जब भीगने लगता हूँ वो सर पर छतरी तानता है


वक़्त गुज़रने के हम-राह बहुत कुछ सीखा ‘अख़्तर’ ने
नंगे बदन को किरनों के पैराहन से अब ढाँपता है 
<|endoftext|>
<|startoftext|>
ख़्वाहिशें इतनी बढ़ीं इंसान आधा रह गया
ख़्वाब जो देखा नहीं वो अभी अधूरा रह गया


मैं तोउस के साथ ही घर से निकल कर आ गया
और पीछे एक दस्तक एक साए रह गया


उस को तो पैराहनों से कोई दिलचस्पी न थी
दुख तो ये है रफ़्ता रफ़्ता मैं भी नंगा रह गया


रंग तस्वीरों का उतरा तो कहीं ठहरा नहीं
अब के वो बारिश हुई हर नक़्श फीका रह गया


उम्र भर मंज़र-निगारी ख़ून मे उतरी रही
फिर भी आँखों के मुक़ाबिल एक दरिया रह गया


रौनक़ें जितनी थीं दहलीज़ों से बाहर आ गईं
शाम ही से घर का दरवाज़ा खुला क्या रह गया


अब के शहर-ए-ज़िंदगी में सानेहा ऐसा हुआ
मैं सदादेता उसे वो मुझ को तकता रह गया


तितलियों के पर किताबों में कहीं गुम हो गए
मुट्ठियों के आईने में एक चेहरा रह गया


रेल की गाड़ी चली तो इक मुसाफ़िर ने कहा
देखा वो कोई स्टेशन पे बैठा रह गया


मैं न कहता था कि उजलत इस क़दर अच्छी नहीं
एक पट खिड़की का आ कर देख लो वा रह गया


लोग अपनी किर्चियाँ चुन चुन के आगे बढ़ गए
मैं मगर सामान इकट्ठा करता तन्हा रह गया


आज तक मौज-ए-हवा तो लौट कर आई नहीं
क्या किसी उजड़े नगर में दीप जलता रह गया


उँगलियों के नक़्श गुल-दानों पे आते हैं नज़र
आओ देखें अपने अंदर और क्या क्या रह गया


धूप की गरमी से ईंटें पक गईं फल पक गए
इक हमारा जिस्म था अख़्तर जो कच्चा रह गया 
<|endoftext|>
<|startoftext|>
किसे ख़बर जब मैं शहर-ए-जाँ से गुज़र रहा था
ज़मीं थी पहलू में सूरज इक कोस पर रहा था


हवा में ख़ुशबुएँ मेरी पहचान बन गई थीं
मैं अपनी मिट्टी से फूल बन कर उभर रहा था


अजीब सरगोशियों का आलम था अंजुमन में
मैं सुन रहा था ज़माना तन्क़ीद कर रहा था


वो कैसी छत थी जो मुझ को आवाज़ दे रही थी
वो क्या नगर था जहाँ मैं चुप-चाप उतर रहा था


मैं देखता था कि उँगलियों में दिए की लौ है
मैं जागता था कि रंग ख़्वाबों में भर रहा था


ये बात अलग है कि मैं ने झाँका नहीं गली में
ये सच है कोई सदाएँ देता गुज़र रहा था


ये चंद बे-हर्फ़-ओ-सौत ख़ाके मिरा असासा
मैं जिन को ग़ज़लों का नाम दे कर सँवर रहा था


ज़माना शबनम के भेस में आया और दुआ दी
मैं ज़र्द-रूत में जब अपनी बाहों में मर रहा था


मुझे किसी से नक़ब-ज़नी का ख़तर नहीं था
मुझे ‘अख़्तर’ अपने ही जस्द-ए-ख़ाकी से डर रहा था 
<|endoftext|>
<|startoftext|>
क्या पूछते हो मुझ से कि मैं किस नगर का था
जलता हुआ चराग़ मिरी रह-गुज़र का था


हम जब सफ़र पे निकले थे तारों की छाँव थी
फिर अपे हम-रिकाब उजाला सहर का था


साहिल की गीली रेत ने बख़्शा था पैरहन
जैसे समुंदरों का सफ़र चश्म-ए-तर का था


चेहरे पे उड़ती गर्द थी बालों में राख थी
शायद वो हम-सफ़र मिरे उजड़े नगर का था


क्या चीख़ती हवाओं से अहवाल पूछता
साया ही यादगार मिरे हम-सफ़र का था


यकसानियत थी कितनी हमारे वजूद में
अपना जो हाल था वही आलम भँवर का था


वौ कौन था जो ले के मुझे घर से चल पड़ा
सूरत ख़िजर की थी न वो चेहरा खिज़र का था


दहलीज़ पार कर न सके और लौट आए
शायद मुसाफ़िरों को ख़तर बाम-ओ-दर का था


कच्चे मकाने जितने थे बारिश में बह गए
वर्ना जो मेरा दुख था वो दुख उम्र भर का था


मैं इस गली में कैसे गुज़रता झुका के सर
आख़िर को ये मुआमला भी संग-ओ-सर का था


लोगों ने ख़ुद ही काट दिए रास्तों का पेड़
‘अख़्तर’ बदलती रूत में ये हासिल नज़र का था 
<|endoftext|>
<|startoftext|>
मंज़िलों के फ़ासले दीवार-ओ-दर में रह गए
क्या सफ़र था मेरे सारे ख़्वाब घर में रह गए


अब कोई तस्वीर भी अपनी जगह क़ाएम नहीं
अब हवा के रंग ही मेरी नज़र में रह गए


जितने मंज़र थे मिरे हम-राह घर तक आए हैं
और पस-ए-मंज़र सवाद-ए-रह-गुज़र में रह गए


अपने क़दमों के निशाँ भी बंद कमरों में रहे
ताक़चो पर भी दिए ख़ाली नगर में रह गए


कर गई है नाम से ग़ाफ़िल हमें अपनी शनाख़्त
सिर्फ़ आवाज़ों के साए ही ख़बर में रह गए


ना-ख़ुदाओं ने पलट कर जाने क्यूँ देखा नहीं
कश्तियों के तो कई तख़्ते भँवर में रह गए


कैसी कैसी आहटें अल्फ़ाज़ का पैकर बनीं
कैसे कैसे अक्स मेरी चश्म-ए-तर में रह गए


हाथ की सारी लकीरें पाँव के तलवों में थीं
और मेरे हम-सफ़र गर्द-ए-सफ़र में रह गए


क्यू हुजूम-ए-रंग ‘अख़्तर’ क्या फ़रोग-ए-बू-ए-गुल
मौसमों के ज़ाइक़े बूढ़े शजर में रह गए 
<|endoftext|>
<|startoftext|>
मेरे लहू में उस ने नया रंग भर दिया
सूरज की रौशनी ने बड़ा काम कर दिया


हाथों पे मेरे अपने लहू का निशान था
लोगों ने उस के क़त्ल का इल्ज़ाम धर दिया


गंदुम का बीज पानी की छागल और इक चराग़
जब मैं चला तो उस ने ये ज़ाद-ए-सफ़र दिया


जागा तो माहताब की कुंजी सिरहाने थी
मैं ख़्वाब में था जब मुझे रौशन नगर दिया


उस को तो उस शहर ने कुछ भी दिया नहीं
और उस ने फिर भी शहर को तोहफ़े में सर दिया


मेरा बदन तो रद्द-ए-अमल में ख़मोश था
मेरी ज़बाँ ने ज़ाइक़ा-ए-ख़ुश्क-ओ-तर दिया


वो हर्फ़-आश्ना है मुझे ये गुमाँ न था
उस ने तो सब को नक़्श-ब-दीवार कर दिया


यूँ भी तो उस ने हौसला-अफ़ज़ाई की मिरी
हर्फ़-ए-सुख़न के साथ ही ज़ख़्म-ए-हुनर दिया


अख़्तर यही नहीं कि मुझे बाल-ओ-पर मिले
उस ने तो उम्र भर मुझे एहसास पर दिया 
<|endoftext|>
<|startoftext|>
थी तितलियों के तआक़ुब में ज़िंदगी मेरी
वो शहर क्या हुआ जिस की थी हर गली मेरी


मैं अपनी ज़ात की तशरीह करता फिरता था
न जाने फिर कहाँ आवाज़ खो गई मेरी


ये सरगुज़िश्त-ए-ज़माना ये दास्तान-ए-हयात
अधूर बात में भी रह गई कमी मेरी


हवा-ए-कोह-ए-निदा इक ज़रा ठहर कि अभी
ज़माना ग़ौर से सुनता है अन-कही मेरी


मैं इतने ज़ोर से चीख़ा चटख़ गया है बदन
फिर इस के बाद किसी ने नहीं सुनी मेरी


ये दरमियाँ का ख़ला ही मिरा नहीं वर्ना
ये आसमान भी मेरा ज़मीन भी मेरी


किस ख़बर कि गुहर कैसे हाथ आते हैं
समुंदरों से भी गहरी है ख़ामशी मेरी


कोई तो आए मेरे पास दो घड़ी बैठे
कि करगई मुझे तन्हा ख़ुद-आगही मेरी


कभी कभी तो ज़माना रहा निगाहों में
कभी कभी नज़र आई न शक्ल भी मेरी


मुझे ख़बर है कहाँ हूँ मैं कौन हूँ ‘अख़्तर’
कि मेरे नाम से सूरत गिरी हुई मेरी 
<|endoftext|>
<|startoftext|>
तिलिस्म-ए-गुम्बद-ए-बे-दर किसी पे वा न हुआ
शरर तो लपका मगर शोला-ए-सदा न हुआ


हमें ज़माने ने क्या क्या न आइने दिखलाए
मगर वो अक्स जो आईना-आशना न हुआ


बयाज़-ए-जाँ में सभी शेर ख़ूब-सूरत थे
किसी भी मिसरा-ए-रंगीं का हाशिया न हुआ


न जाने लोग ठहरते हैं वक़्त-ए-शाम कहाँ
हमें तो घर में भी रूकने का हौसला न हुआ


वो शहर आज भी मेरे लहू में शामिल है
वो जिस से तर्क-ए-तअल्लुक़ को इक ज़माना हुआ


यही नहीं कि सर-ए-शब क़यामतें टूटीं
सहर क वक़्त भी इन बस्तियों में क्या न हुआ


मैं दश्त-ए-जाँ में भटक कर ठहर गया ‘अख़्तर’
फिर इस के बाद मिरा कोई रास्ता न हुआ 
<|endoftext|>
<|startoftext|>
उफ़ुक़ उफ़़ुक़ नए सूरज निकलते रहते हैं
दिए जलें न जलें दाग़ जलते रहते हैं


मिरी गली के मकीं ये मिरे रफ़ीक़-ए-सफ़र
ये लोग वो हैं जो चेहरे बदलते रहते हैं


ज़माने को तो हमेशा सफ़र में रहना है
जो क़ाफ़िले न चले रस्ते चलते रहते हैं


हज़ार संग-ए-गिराँ हो हज़ार जब्र-ए-ज़माँ
मगर हयात के चश्मे उबलते रहे हैं


ये और बात कि हम में ही सब्र ओ ज़ब्त नहीं
ये और बात कि लम्हात टलते रहते हैं


ये वक़्त-ए-शाम है या रब दिल ओ नज़र की हो ख़ैर
कि इस समय में तो साए भी ढलते रहते हैं


कभी वो दिन थे ज़माने से आश्नाई थी
और आईने से अब अख़्तर बहलते रहते हैं 
<|endoftext|>
<|startoftext|>
वो रतजगा था कि अफ़्सून-ए-ख़्वाब तारी था
दिए की लौ पे सितारों का रक़्स जारी था


मैं उस को देखता था दम-ब-ख़ुद था हैराँ था
किसे ख़बर वो कड़ा वक़्त कितना भारी था


गुज़रते वक़्त ने क्या क्या न चारा साज़ी की
वगरना ज़ख़्म जो उस ने दिया था कारी था


दयार-ए-जाँ में बड़ी देर में ये बात खुली
मिरा वजूद ही ख़ुद नंग दोस्त-दारी था


किसे बताऊँ मैं अपनी नवा की रम्ज़ ‘अख़्तर’
कि हर्फ़ जो नहीं उतरे मैं उन का क़ारी था 
<|endoftext|>
<|startoftext|>
ज़मीन पर ही रहे आसमाँ के होते हुए
कहीं न घर से गए कारवाँ के होते हुए


मैं किस का नाम न लूँ और नाम लूँ किस का
हज़ारों फूल खिले थे ख़िज़ाँ के होते हुए


बदन कि जैसे हवाओं की ज़द में कोई चराग़
ये अपना हाल था इक मेहरबाँ के होते हुए


हमें ख़बर है कोई हम-सफ़र न था फिर भी
यक़ीं की मंज़िलें तय कीं गुमाँ के होते हुए


वो बे-नियाज़ हैं हम मुस्तक़िल कहीं न रूके
किसी के नक़्श-ए-क़दम आस्ताँ के होते हुए


हर इक रख़्त-ए-सफ़र को उठाए फिरता था
कोई मकीं न कहीं था मकाँ के होते हुए


ये सानेहा भी मिरे आँसुओं पे गुज़रा है
निगाह बोलती थी तर्जुमाँ के होते हुए


हिदायतों का है मोहताज नामा-बर की तरह
फ़क़ीह-ए-शहर तिलिस्म-ए-बयाँ के होते हुए


अजीब नूर से रिश्ता था नूर का अख़्तर
कई चराग़ जले कहकशाँ के होते हुए 
<|endoftext|>
<|startoftext|>
बर्तन,सिक्के,मुहरें, बेनाम ख़ुदाओं के बुत टूटे-फूटे
मिट्टी के ढेर में पोशीदा चक्की-चूल्हे
कुंद औज़ार, ज़मीनें जिनसे खोदी जाती होंगी
कुछ हथियार जिन्हे इस्तेमाल किया करते होंगे मोहलिक हैवानों पर
क्या बस इतना ही विरसा है मेरा ?
इंसान जब यहाँ से आगे बढ़ता है, क्या मर जाता है ? 
<|endoftext|>
<|startoftext|>
मैं पयंबर नहीं
देवता भी नहीं
दूसरों के लिए जान देते हैं वो
सूली पाते हैं वो
नामुरादी की राहों से जाते हैं वो
मैं तो परवर्दा हूँ ऐसी तहज़ीब का
जिसमें कहते हैं कुछ और करते हैं कुछ
शर-पसंदों की आमाजगह
अम्न की क़ुमरियाँ जिसमें करतब दिखाने में मसरूफ़ हैं
मैं रबड़ का बना ऐसा बबुआ हूँ जो
देखता, सुनता, महसूस करता है सब
पेट में जिसके सब ज़हर ही ज़हर है
पेट मेरा गर कभी दबाओगे
जिस क़दर ज़हर है
सब उलट दूँगा तुम सबके चेहरों पे मैं ! 
<|endoftext|>
<|startoftext|>
मेरी माँ अब मिट्टी के ढेर के नीचे सोती है
उसके जुमले, उसकी बातों,
जब वह ज़िंदा थी, कितना बरहम (ग़ुस्सा) करती थी
मेरी रोशन तबई (उदारता), उसकी जहालत
हम दोनों के बीच एक दीवार थी जैसे


'रात को ख़ुशबू का झोंका आए, जि़क्र न करना
पीरों की सवारी जाती है'
'दिन में बगूलों की ज़द में मत आना
साये का असर हो जाता है'
'बारिश-पानी में घर से बाहर जाना तो चौकस रहना
बिजली गिर पड़ती है- तू पहलौटी का बेटा है'


जब तू मेरे पेट में था, मैंने एक सपना देखा था-
तेरी उम्र बड़ी लंबी है
लोग मोहब्बत करके भी तुझसे डरते रहेंगे


मेरी माँ अब ढेरों मन मिट्टी के नीचे सोती है
साँप से मैं बेहद ख़ाहिफ़ हूँ
माँ की बातों से घबराकर मैंने अपना सारा ज़हर उगल डाला है
लेकिन जब से सबको मालूम हुआ है मेरे अंदर कोई ज़हर नहीं है
अक्सर लोग मुझे अहमक कहते हैं ।
<|endoftext|>
<|startoftext|>
मैं जब तिफ़्ल-ए-मकतब था, हर बात, हर फ़ल्सफ़ा जानता था
खड़े हो के मिम्बर पे पहरों सलातीन-ए-पारीन-ओ-हाज़िर
हिकायात-ए-शीरीन-ओ-तल्ख़ उन की, उन के दरख़्शाँ जराएम
जो सफ़्हात-ए-तारीख़ पर कारनामे हैं, उन के अवामिर
नवाही, हकीमों के अक़वाल, दाना ख़तीबों के ख़ुत्बे
जिन्हें मुस्तमंदों ने बाक़ी रक्खा उस का मख़्फ़ी ओ ज़ाहिर
फ़ुनून-ए-लतीफ़ा ख़ुदावंद के हुक्म-नामे, फ़रामीन
जिन्हें मस्ख़ करते रहे पीर-ज़ादे, जहाँ के अनासिर
हर इक सख़्त मौज़ू पर इस तरह बोलता था कि मुझ को
समुंदर समझते थे सब इल्म ओ फ़न का, हर इक मेरी ख़ातिर
ये महसूस होता है सोते से उट्ठा हूँ, हिलने से क़ासिर
किसी बहर के सूने साहिल पे बैठा हूँ गर्दन झुकाए
सर-ए-शाम आई है देखो तो है आगही कितनी शातिर! 
<|endoftext|>
<|startoftext|>
यही शाख़ तुम जिसके नीचे चश्म-ए-नम हो
अब से कुछ साल पहले
मुझे एक छोटी बच्ची मिली थी
जिसे मैंने आग़ोश में
ले कर पूछा था, बेटी
यहां क्यूं खड़ी रो रही हो
मुझे अपने बोसीदा आंचल में
फूलों के गहने दिखा कर
वह कहने लगी
मेरा साथी, उधर
उसने अपनी उंगली उठा कर बताया
उधर, उस तरफ़ ही
जिधर ऊंचे महलों के गुंबद
मिलों की सियाह चिमनियां
आसमां की तरफ़ सर उठाए खड़ी हैं
यह कह कर गया है कि, मैं
सोने चांदी के गहने तेरे
वास्ते लेने जाता हूं, रामी 
<|endoftext|>
<|startoftext|>
जाड़ा आते ही वह उपेक्षिता पत्नी सी
याद आती है
अरसे के बाद हम घर के कबाड़ से
उसे मुस्कान के साथ निकाल लाते हैं
कांगड़ी उस समय
अपना शाप मोचन हुआ समझती है
उस की तीलियों से बुनी
देह की झुर्रियों में
समय की पड़ी धूल
हम फूँक कर उड़ाते हैं
ढीली तीलियों में कुछ नई तीलियाँ भी डलवाते हैं।


वह समझती है
कि दिन फिरने लगे हैं
हम देर तक रहने वाले कोयले पर
उस में आंच डालते हैं
धीरे धीरे उत्तेजित हो कर
फूटने लगता है उस की देह से संगीत
जिसे अपनी ठंड की तहों में
उतारने के लिए हम
उसे एक आत्मीयता के साथ
अपने चोगे के अन्दर वहशी जंगल में लिए फिरते हैं।


और जब रात को बुझ जाती है कांगड़ी
हम अनासक्त से हो कर
उसे सवेरे तक
अपने बिस्तर से बाहर कर देते हैं
कांगड़ी अवाक् देखती है हमें रात भर
आदमी हर बार
ज़रूरत के मौसम में उसे फुसलाता है
परन्तु नहीं सोचता कभी वह
उलट कर उस के बिस्तर में
भस्म कर जाएगी सदा की बेहूदगियाँ। 
<|endoftext|>
<|startoftext|>
लहकती सरसों और आम्र-मंजरियों से होकर
हमने मोटरबाईक पर दौड़ते
छोड़ दिए पीछे गाय-बकरियों को चराते लोग
खेत काटतीं पसीना पोंछतीं स्त्रियाँ
पलाश की दहकती झाड़ियों
और बासों के झुरमुट से होकर
हम आम के बौर सूँघते
पहुँचे खजुराहो
हम जिन्हें रास्ते भर छोड़ आए थे पीछे
रोज़मर्रा की दुनिया में निमग्न
वे हमसे पहले पहुँच चुके थे खजुराहो
ये मिथुन मूर्तियाँ
ये अप्सराएँ और यक्षिणियाँ
अभी गा रही थीं सूरज पर खेती करने
और चाँद पर खलिहान लगाने के गीत
अभी दोहरा रही थीं
हिम्मत से हल जोतने के संकल्प
ताकि नहीं जाना पड़े
उनके सुहग को परदेस
वे गा रही थीं स्वप्न
कर रही थीं
अत्महत्याओं का प्रतिरोध
ये हैं स्त्रियाँ श्रम और राग से भरीं
उम्मीद और उमंगो में पगीं
सिरजती देहातीत
परा-भौतिक दुनियाएँ
ये मूर्तियाँ हैं केन नदी की जलतरंगे
कोई सँवरती एकान्त में
देखती आइना दूसरी
वो निकालती काँटा पाँव से
यह अलसाई नवयौवना
अंगड़ाई लेती
पुचकारती ममत्व से
पास खड़े बच्चों को
वे व्याल बिम्बों के बीच
उद्दाम मुक्तछ्न्द मैथुन करतीं
खजुराहो की मेनकाएँ
ठेंगा दिखतीं
किसी भी समाधि-सुख को


वो देखो दुल्हादेव मन्दिर के पश्चिमी कोण में
असम्भव मिथुन मुद्रा में लीन
एक अल्हड़ आदिवासिन...


लहकती सरसों और आम्र-मंजरियों से होकर
हम छोड़ते हैं खजुराहो पीछे
देखते पानी भरने जातीं
इन्हीं स्त्रियों को
जो थीं अभी दीवारों पर उकेरी गईं
गा रहीं--
"मटका न फूटे खसम मर जाए
भौंरा तेरा पानी
गज़ब कर जाए"
जवाब देती हैं बुन्देलखण्ड से उनकी बहनें--
"भूख के मरे 'बिरहा' बिसर गयो
भूल गई 'कजरी', 'कबीर'..."
रुको सारथि
कवि केशव तिवारी
उतरा मेरे करेजवा में तीर... 
<|endoftext|>
<|startoftext|>
बीच पुल पर खड़ा मैं अवाक‌
ओस भीगी नीरवता में
बांदा के आकाश का चन्द्रमा
हो रहा विदा
केन तट पर छोड़े जा रहा
पाँव के निशान
बड़ी-बड़ी पलकों वाली उसकी प्रेयसी
बेख़बर मेरी और मेरे कविमित्र की मौज़ूदगी से
निहारती एकटक वो मुक्तकेशी
जन्मों से बँधी
अभी मांग में उतरेगा केसर
और संसार बदल जाएगा


साँस रोके खड़ा मैं पुल पर
सुदूर बादल के घोंसलों में कहीं से
बोल पड़ता है कोई जलपाँखी
सचेत-सा करता केन को
मेरे बारे में
ओ, भोले जलपाँखी
मेरी भी केन थी एक
राग-भैरवी-सी
सात-सात पुलों के नीचे से हो बहती
मैं चलता तटों पर साथ उसके
खेलता
गाता
इठलाता
कभी उतरता तहों में
तैरता आर-पार...


बरसों बाद जलावतनी में
यह विस्मय...
निश्शब्दता...


और क्षितिज पर सरकती
वो श्यामल लिहाफ़
केन का अलसाया रूप
मुखर चाहना फिर से प्रिय की


मैं लौटता हूँ वापस
उदास और अभिभूत
चुप है जलपाँखी भी 
<|endoftext|>
<|startoftext|>
कभी जमा होते थे
कांकेर की खंडी नदी के किनारे
तुम्हारी छाँव में स्वतन्त्रता सेनानी
तुम उनका पसीना पोंछते
योजनाएँ सुनते
हौंसला देखते


आज जब मनाई जा रही हैं
कियों-कैयों की जन्म-शताब्दियाँ
किसे याद होगा तुम्हारे सिवा
इन्दरू केवट का गांधीपना
देखने भर से उसे
तुम्हारी डगालों में
पृथ्वी के नीचे सोई जड़ों से
दौड़ जाता
फुनगी तक उत्साह


और दुनिया अचरज से देखती
छत्तीसगढ़ कीधरती पर
कैसे मौरता है आम


आज किसे याद होगा
सत्याग्रहियों ने एक दिन मड़ई की तरह
तुममें टिकाए थे अपने झंडे
फरफराए थे पत्ते


गाए थे तुमने जोशीले गीत
और क्रान्तिकारियों को
मितान बदने
गिराए थे उनकी झोली में
रसीले आम
ओ ददा
ओ झंडा-आम
अकेले नहीं तुम स्मृतियों से
खारिज
अनजान
<|endoftext|>
<|startoftext|>
तरह-तरह से आ रही थी मृत्यु
ख़त्म हो रही थीं चीज़ें
गायब हो रही थीं स्मृतियाँ


पेड़ों से झर रहे थे नदी में पत्ते
और हम धो रहे थे हाथ


मरते जा रहे थे हमारे पूर्वज
दूषित हो रही थीं भाषाएँ
हमारे सम्वाद
प्रतिरोध
उतर चुके थे जैसे दिमाग़ से


हम डूब रहे थे
तुच्छताओं की चमक मे
उठ रहे थे विश्वास
जो ले आए थे हमें यहाँ तक


बची नहीं थी जिज्ञासा
निर्वासित थीं सम्वेदनाएँ
नए शब्द हो रहे थे ईजाद
अर्थ नहीं थे उनमें
ध्वनियाँ नहीं थीं
रस, गंध, रूप नहीं था
स्पर्श नहीं था
इन्हीं से गढ़ना था हमें
नया संसार


एक तरफ़ घोषित किए ज रहे थे
कई-कई अन्त
दूसरी तरफ़
हम थे कुछ बचे हुए ज़िद्दी
और भावुक लोग
कुछ और भी थे हमारे जैसे
यहाँ-वहाँ इस भूगोल पर
करते अवहेलनाएँ
लगातार। 
<|endoftext|>
<|startoftext|>
जब हमें दिखाई नहीं देती
पता नहीं कहाँ रहती है उस समय
और जब हम एक धुली हुई सुबह को
जो खुलती है हमारे बीच
जैसेकि एक पत्र हो
उसके किसी बे-पढ़े वाक्य को छूने पर
हमारी उँगली से चिपक जाती है


यह कैसे समय में रह रहे हैं हम
कि धूल सने काँच पर
हमारे संवेदनशील स्पर्श
हमारी उधेड़बुन
हमारे रेखांकन
हमारी बदतमीजियों के अक्स
                         कहे जाते हैं


यह समय क्या धूल ही है
जिससे कितना भी बचा जाए
पड़ी हुई मिलती है
उस अलमारी में भी
जिसे हम सबके सामने नहीं खोलते
मैंने सपने में खिल आये गुलाब पर भी
इसे देखा है
यों देखा जाए तो
जिसे हम काली रात कहते हैं
वह सूरज की आँख में
धूल का झोंका है


इन शब्दों में
जबकि मै लिख रहा हूँ कविता
वह झाँक रही होगी कहीं पास से
और मेरे कहीं चले जाने पर
उतर आएगी मेज़ पर. 
<|endoftext|>
<|startoftext|>
देखो, कुछ देर के लिए
सोने दो मेरे रिसते घावों को
अभी-अभी आई है
मेरे प्रश्नों को नींद


मुझे मत कहो गुलाब
एक बिसरी याद हूँ
जाग जाऊँगा


मुझे मत कहो गीत
सुलग जाऊँगा
बर्फ़ीले पहाड़ों पर
मुझे चाहिए दवा
कुछ ज़रूरी उत्तर
अपना-सा मौसम
थोड़ा-सा प्रतिशोध


मै दहक रहा हूँ
गए समय की पीठ
और आते दिनों के माथे पर
मुझे मत बेचो
गीत में सजाकर. 
<|endoftext|>
<|startoftext|>
मैं तुम्हें भेजता हूँ
अपनी नदी की स्मृति
सहेजना इसे
वितस्ता है


कभी यह बहती थी
मेरी प्यारी मातृभूमि में
अनादि काल से
मैं तैरता था
एक जीवन्त सभ्यता की तरह
इसकी गाथा में


अब बहती है निर्वासन में
मेरे साथ-साथ


कभी शरणार्थी कैम्पों में
कभी रेल यात्रा में
कभी पैदल
कहीं भी


रात को सोती है मेरी उजड़ी नींदों में


नदी बहती है मेरे सपनों में
शिराओं में मेरी
इसकी पीड़ाएँ हैं


काव्य सम्वेदनाएँ मेरी
और मेरे जैसों की
मैं तुम्हें भेजता हूँ स्मृतियाँ
एक जलावतन नदी की 
<|endoftext|>
<|startoftext|>
विश्वव्याप्ति कमल मध्य विलसति है नीलवर्ण
व्याघ्र चर्म वसन दिव्य सोभित सुखमान
युगल चरण नूपुर धुनि कटि किंकिन अति पुनीत
गले मुंडमाल उर व्याल लिपटान
वाम उर्दू नील कमल तद् अधकरनरकपाल
सब्बे भुजकत्री असि केयूर झलकान
चुबुक चारु बिम्बाधर सीखर विह पाँति दसन
सब्बे भुजकत्राी असि केयूर झलकान
चुबुक चारु बिम्बाधर सीखर विह पाँति दसन
नासा कीर तीन नयन भृकुटी सर तान
भाल इंदु सिन्दूर लाल बिन्दु जटिल जट विशाल
अच्छोभ ऋषि राजै सिर सोभा की खान
अच्युतानंद जयत नित्त तुअ पद उर धरत चित्त
आदि सक्ति तारा अभय दीजै वरदान। 
<|endoftext|>
<|startoftext|>
हौ तूं भय हारणि दुःख विपति विदारिणी माँ,
तूही जगतारिणी तीनि लोक प्रतिपारैगो।
अतल वितल तलातल रसातल पताल वारि,
कच्छप पृष्ठ धरणि तूही निरवारैगो।
जहाँ-जहाँ मंदर समुंदर है जहाँन माह,
तहाँ-तहाँ माता नाम तैरोई पुकारैगो।
कवि अचल आय सरन निश्चल ह्नै करहु मगन,
तू ना उबारै तारा कौन महि उबारैगो।
<|endoftext|>
<|startoftext|>
उसे जब पहली बार देखा
लगा जैसे
भोर की धूप का गुनगुना टुकड़ा
कमरे में प्रवेश कर गया है
अंधेरे बंद कमरे का कोना-कोना
उजास से भर गया है


एक बच्चा है
जो किलकारियाँ मारता
मेरी गोद में आ गया है
एकांत में सैकड़ों गुलाब चिटख गए हैं
काँटों से गुँथे हुए गुलाब
एक धुन है जो अंतहीन निविड़ में
दूर तक गहरे उतरती है


मेरे चारों ओर उसने
एक रक्षा-कवच बुन दिया है
अब मैं तमाम हादसों के बीच
सुरक्षित गुज़र सकता हूँ 
<|endoftext|>
<|startoftext|>
उस रोज़ भी रोज़ की तरह
लोग वह मिट्टी खोदते रहे
जो प्रकृति से वंध्या थी
उस आकाश की गरिमा पर
प्रार्थनाएँ गाते रहे
जो जन्मजात बहरा था
उन लोगों को सौंप दी यात्राएँ
जो स्वयं बैसाखियों के आदी थे
उन स्वरों को छेड़ा
जो सदियों से मात्र संवादी थे
पथरीले द्वारों पर
दस्तकों का होना भर था
वह न होने का प्रारंभ था 
<|endoftext|>
<|startoftext|>
हर शब्द
कहीं न कहीं
कुछ बोलता है
वह कभी आग
कभी काला धुआँ
कभी धुएँ का
अहसास होता है


आओ, इस शब्द को
जलती आग-सा जिएँ 
<|endoftext|>
<|startoftext|>
लिखते हुए पृष्ठ पर
हाशिया छूट गया है


इन दिनों ढिठाई पर उतारू है
मैंने पहली बार देखा
हाशिया कोरा है, सपाट है
किन्तु बेहद झगड़ालू है


वह सार्थक रचनाएँ
कूड़े के भाव बेच देता है
कुशल गोताखोर सा
समुद्र में गहरे पैठता है
रस्सियाँ हिलाता है


मैं उसे खींचना चाहता हूँ
वह अतल से मोती ला रहा है
सबसे चमकदार मोती
मैं उसे तुम्हीं को सौंपना चाहता हूँ 
<|endoftext|>
<|startoftext|>
शत्रुओं के बीच
सर्वथा सुरक्षित हूँ
वहाँ आदमी आदमी है
चाकू सिर्फ़ चाकू है
हत्या का अर्थ सिर्फ़ हत्या है
वहाँ सूर्योदय का प्रतीक नहीं
कोहरे का चालाक हस्तक्षेप
प्रत्येक संकेत तेज़ करता है
सुषुप्त जिजीविषा


किन्तु प्राय: मित्रों के बीच
उचित तालमेल की खोज में
अपाहिज समझौते स्वीकारता
वक़्त के काग़ज़ पर
खींच भर पाता हूँ हस्ताक्षर


जहाँ तक इबारत का प्रश्न है
वह शत्रु-शिविर ही देता है 
<|endoftext|>
<|startoftext|>
पतझर की तरह टूटना
अंधेरे का घिरना
सन्नाटे के चाबुक
पीठ पर पड़ना
बेहद ज़रूरी है
इससे पीठ होने का अहसास
गहरा होता है
देह में अचानक
आग के सोते फूटते हैं
खुलासा होता है
कंधों से जुड़े दो हाथ
आख़िर क्यों हैं 
<|endoftext|>
<|startoftext|>
हर दिन
सुबह होते ही
गुड़ की गंधाती चाय
बीमार मेमनों से
रिरियाते बच्चे
खुरदुरे पत्थर पर
घिसती वह औरत
स्वयं को
अस्वीकृत करता वह आदमी


एक पतझर
देर रात तक
लोगों के कान उमेठता है 
<|endoftext|>
<|startoftext|>
वे कभी
पर्वत देखते हैं
कभी अपने बीमार कंधे


मैं उन दोनों को
देर तक देखता रहता हूँ


एक खेल
जो पर्वत को
हम पर थूकने का
अवसर देता है 
<|endoftext|>
<|startoftext|>
रात रात भर
शब्‍द
रेंगते रहते हैं मस्तिष्‍क में
नींद और जागरण की धुंधली दुनिया में
फँसा मैं
रच नहीं पाता कविता


पक्षियों की कतार
आसमान में गुज़रती जाती है
और चांद
यूँ ही ताकता रहता है धरती को
और दोस्‍त
लिखते रहते हैं कविता
नीली और गुलाबी कापियों पर


वे भरती जाती हैं
भर जाती हैं एक रात
टूटी हुई नींद और अधूरे सपनों से


सूरज के अग्निगर्भ में पिघलती रहती है
रात
मेरी तलहथियों का पसीना
सूख जाता है
आंखों में पसर जाती है उदासी
और रात
सुलग रही होती है
मेरे अधूरे सपनों में
सड़े पानी सी
गंधाती रहती हैं स्‍मृतियाँ
भाप उठती रहती है


निस्‍तब्‍ध शांति है चारों ओर
कि एक पत्‍ता
भी नहीं खड़कता
जैसे पृथ्‍वी अचानक भूल गयी हो घूमना
जैसे दुनिया में किसी भूकंप
किसी ज्‍वालामुखी के फटने
किसी समंदर के उफनने
किसी पहाड़ के ढहने की
कोई आशंका ही ना बची हो


भय होता है ऐसी शांति से


कोई बिल्‍ली ही आए
या कोई चूहा गिरा जाए
पानी का गिलास
कुछ तो हिले बदले कुछ


चिचियाते पक्षी बदलते जाते हैं
इंसानों में
सूरज का रंक्तिम लाल रंग
फैलता जाता है आसमानों में चारो ओर
पर कलियाँ
गुस्‍से में बंद हों जैसे और
फूलों में तब्‍दीली से इनकार हो उन्‍हें... 
<|endoftext|>
<|startoftext|>
बहुत कुछ नक्षत्रों के ज्ञान पर निर्भर करता है
नक्षत्र हैं तो उनकी स्थिति बताने वाला ज्‍योतिष शास्‍त्र है
ज्‍योतिष है तो उसे पढ़ने समझने वाले ज्‍योतिषि हैं
ज्‍योतिषि हैं तो उनकी दक्षिणा है और उस पर टिका
उनका खाता पीता परिवार है
मतलब कि नक्षत्रों की स्थिति पर निर्भर करता
एक भरा पूरा संसार है


नक्षत्रों को लेकर बहुत सावधान रहते थे पिता
कभी यात्रा पर निकलते
तो ज्‍योतिषि से साइत जरूर निकलवाते
उनकी अटूट श्रद्धा थी ज्‍योतिष के ज्ञान पर
मज़े की बात ये कि जब भी पिता
यात्रा पर निकलने को होते
तो उसी आस पास ज्‍योतिष
अच्‍छी तिथि निकाल देते


एक बार दूर की यात्रा पर तिथि निकलवा कर
टिकट लिया था पिता ने
पर बंगाल से आने वाली उनकी ट्रेन
बाढ के कारण नियत समय से विलंब से आई
और तब तक तिथि बदल चुकी थी
व्‍यापार का मामला था घाटा लग सकता था
सो पंडित जी की बातों को याद कर
लौट गये पिता
और व्‍यापार का ठेका किसी और को मिल गया
पर पिता खुश थे कि कौन जाने
पंडित जी की बात ना मान जाने पर कोई
बडी दुर्घटना हो जाती


एक बार वृद्ध नाना जी की बीमारी की ख़बर सुन
मायके जाने को बेचैन माँ के जाने की साइत निकालने को
ज्‍योतिषि जी को बुलाया गया
पर पूरब में जाने की आस पास कोई अच्‍छी तिथि नहीं थी
पर नाना जी की मौत शायद
साइत के लिए नहीं रूकती
सो ज़्यादा विरोध ना कर पिता ने माँ को जाने दिया


आखिर नाना जी की मृत्‍यु हो गई
और माँ ख़ुश थी कि अगर वह ज्‍योतिषि जी के कहे अनुसार
विदा न होती तो नाना जी को आख़िरी बार
नहीं देख पाती
पंडित जी का तर्क था कि अशुभ साइत में जाने से
नाना जी असमय काल कवलित हो गए
और पिता खुश थे ज्‍योतिषि जी के ज्ञान पर। 
<|endoftext|>
<|startoftext|>
म्‍यांमार की सड़कों पर ख़ून नहीं था
रोशनी भी नहीं थी वहाँ
हवा बंद थी सीखचों में
और चुप थी दुनिया
चुप थे लोग
कि म्‍यांमार की सड़कों पर ख़ून नहीं था


म्‍यांमार के लोगों का ख़ून बहुत गाढ़ा नहीं था
बहुत मोटी नहीं थी उनकी ख़ाल
बहुत गहरी नहीं थी उनकी नींद
बहुत हल्‍के नहीं थे उनके सपने
बहुत रोशनी नहीं थी उनके घरों में


म्‍यांमार की एक लड़की
जो हवा थी
बंद थी सींखचों में
बहुत चीख़ नहीं रही थी वो
बस सोच रही थी
सींखचों की बाबत
सड़कों की बाबत
लोगों की बाबत
म्‍यांमार की बाबत


जब कि म्‍यांमार की सड़कों पर ख़ून नहीं था
जरूरत थी हवा की
और हवा कैद थी सींखचों में
लोग रहने लगे थे भूखे
करने लगे थे आत्‍महत्‍या
बग़ैर गिराए सड़कों पर एक बूंद ख़ून


उलझन में थी हवा
उलझन में थे लोग
और चुप थी दुनिया और चुप थे लोग
उधर सींखचों में बंद हवा
टहल रही थी
तलाश रही थी आग
जिसे भड़काकर वह जलाना चाहती थी शोला
पिघलाना चाहती थी लोहे के सींखचों को
पर हवा क़ैद थी सींखचों में
लोग बंद थे घरों में
और म्‍यंमार की सड़कों पर ख़ून नहीं था


यूँ कुछ भी कर सकते थे लोग
आ सकते थे घरों के बाहर
तोड़ सकते थे जेल की दीवारें
हवा को कर सकते थो आज़ाद
भड़का सकते थे आग पिघला सकते थे सींखचे
पर म्‍यंमार की सड़कों पर ख़ून नहीं था। 
<|endoftext|>
<|startoftext|>
हर तरफ अथाह जल
जैसे डूब जाएगा आसमान
यही दिखाता है टी०वी०
एक डूबे हुए गाँव का चित्र
दिखाने से पहले
बजाता है एक भड़कीली धुन
और धीरे-धीरे डूबता है गाँव
और तेज़ बजती है धुन ...


एक दस बरस का अधनंगा बच्‍चा
कुपोषित कई दिनों से रोता हुआ
दिखता है टी०वी० पर
बच्‍चा डकरते हुए कहता है--
भूखा हूँ पाँच दिन से
कैमरामैन शूट करने का मौक़ा नहीं गँवाता
बच्‍चा, भूखा बच्‍चा
पाँच दिन का भूखा बच्‍चा
क़ैद है कैमरे में ...


टी०वी० पर फैलती तेज़ रोशनी
बदल जाता है दृश्‍य
डूबता हुआ गाँव डूबता जाता है
बच्‍चा, भूखा बच्‍चा
रह जाता है भूखा
हर तरफ़ है अथाह जल
हर तरफ़ है अथाह रौशनी …
<|endoftext|>
<|startoftext|>
डूबता हुआ गाँव एक ख़बर है
डूबता हुआ बच्‍चा एक ख़बर है
ख़बर के बाहर का गाँव
कब का डूब चुका है
बच्‍चे की लाश फूल चुकी है
फूली हुई लाश एक ख़बर है …
<|endoftext|>
<|startoftext|>
जब डूब रहा था सब-कुछ
तुम अपने मज़बूत किले में बंद थे
जब डूब चुका है सब-कुछ
तुम्‍हारे चेहरे पर अफ़सोस है
तुम डूबे हुए आदमी के प्रतिनिधि हो…
<|endoftext|>
<|startoftext|>
एक डूबते हुए आदमी को
एक आदमी देख रहा है
एक आदमी यह दृश्‍य देख कर
रो पड़ता है
एक आदमी आंखें फेर लेता है
एक आदमी हड़बड़ी में देखना
भूल जाता है
याद रखो
वे तुम्‍हें भूलना सिखाते हैं …
<|endoftext|>
<|startoftext|>
एक गेंद डूब चुकी है
एक पेड़ पर बैठे हैं लोग
एक पेड़ डूब जाएगा
डूब जाएंगी अन्‍न की स्‍मृतियाँ
इस भयँकर प्रलयकारी जलविस्‍तार में
एक-एक कर डूब जाएगा सब-कुछ ...
एक डूबता हुआ आदमी
बार-बार उपर कर रहा है अपना सिर
उसका मस्तिष्‍क अभी निष्क्रिय नहीं हुआ है
वह सोच रहा है लगातार
बचने की उम्‍मीद बाक़ी है अब भी ... 
<|endoftext|>
<|startoftext|>
रात को
पुरानी कमीज के धागों की तरह
उघडता रहता है जिस्मं
छोटुआ का


छोटुआ पहाड से नीचे गिरा हुआ
पत्थर नहीं
बरसात में मिटटी के ढेर से बना
एक भुरभुरा ढेपा है
पूरी रात अकडती रहती है उसकी देह
और बरसाती मेढक की तरह
छटपटाता रहता है वह


मुंह अंधेरे जब छोटुआ बडे-बडे तसलों पर
पत्थर घिस रहा होता है
तो वह इन अजन्में शब्दोंह से
एक नयी भाषा गढ रहा होता है
और रेत के कणों से शब्द झडते हुए
धीरे-धीरे बहने लगते हैं


नींद स्वप्न और जागरण के त्रिकोण को पार कर
एक गहरी बोझिल सुबह में
प्रवेश करता है छो‍टुआ
बंद दरवाजों की छिटकलियों में
दूध की बोतलें लटकाता छोटुआ
दरवाजे के भीतर की मनुष्युता से बाहर आ जाता है
पसीने में डूबती उसकी बुश्शर्ट
सूरज के इरादों को आंखें तरेरने लगती हैं


और तभी छोटुआ
अनमनस्क सा उन बच्चों को देखता है
जो पीठ पर बस्ता लादे चले जा रहे हैं


क्या दूध की बोतलें अखबार के बंडल
सब्जी की ठेली ही
उसकी किताबें हैं...
दूध की खाली परातें
जूठे प्लेट चाय की प्यालियां ही
उसकी कापियां हैं...
साबुन और मिटटी से
कौन सी वर्णमाला उकेर रहा है वह ...


तुम्हारी जाति क्या है छोटुआ
रंग काला क्यों है तुम्हारा
कमीज फटी क्यों है
तुम्हालरा बाप इतना पीता क्यों है
तुमने अपनी कल की कमाई
पतंग और कंचे खरीदने में क्यों गंवा दी
गांव में तुम्हारी मां बहन और छोटा भाई
और मां की छाती से चिपटा नन्हंका
और जीने से उब चुकी दादी
तुम्हारी बाट क्यों जोहते हैं...
क्या तुम बीमार नहीं पडते
क्या तुम स्कूल नहीं जाते
तुम एक बैल की तरह क्यों होते जा रहे हो...


बरतन धोता हुआ छोटुआ बुदबुदाता है
शायद खुद को कोई किस्सा सुनाता होगा
नदी और पहाड और जंगल के
जहां न दूध की बोतलें जाती हैं
न अखबार के बंडल
वहां हर पेड पर फल है
और हर नदी में साफ जल
और तभी मालिक का लडका
छोटुआ की पीठ पर एक धौल जमाता है -
साला ई त बिना पिए ही टुन्न है
ई एत गो छोडा अपना बापो के पिछुआ देलकै
मरेगा साला हरामखोर
खा-खा कर भैंसा होता जा रहा है
और खटने के नाम पर
मां और दादी याद आती है स्साले को


रेत की तरह ढहकर
नहीं टूटता है छोटुआ
छोटुआ आकाश में कुछ टूंगता भी नहीं
न मां को याद करता है न बहन को
बाप तो बस दारू पीकर पीटता था


छोटुआ की पैंट फट गई है
छोटुआ की नाक बहती है
छोटुआ की आंख में अजीब सी नीरसता है
क्या छोटुआ सचमुच आदमी है
आदमी का ही बच्चा है ...
क्या है छोटुआ


पर
पहाड से लुढकता पत्थर नहीं है छोटुआ
बरसात के बाद
मिटटी के ढेर से बना ढेपा है वह
धीरे-धीरे सख्ते हो रहा है वह
बरसात के बाद जैसे मिटटी के ढेपे
सख्त होते जाते हैं
सख्त होता जा रहा वह
इतना सख्त
कि गलती से पांव लग जाएं
खून निकल आए अंगूठे से …
<|endoftext|>
<|startoftext|>
हर बार मंच से
घोषणा की जाती है
युद्ध शान्ति के लिए है
और शान्ति युद्ध के लिए


मंच के नीचे से
भीड़ से
चिल्लाता है
बूढ़ा तालस्तोय
युद्ध और शांति
आदमी के लिए हैं। 
<|endoftext|>
<|startoftext|>
मेरी माँ अभी मरी नहीं
उसकी सूखी झुलसी हुई छाती
और अपनी फटी हुई जेब
अक्सर मेरे
सपनों में आती हैं
मेरी नींद उचट जाती है
मैं सोचने लगता हूँ
मुझे किसका खयाल
करना चाहिए
किसके बारे में लिखनी चाहिए कविता 
<|endoftext|>
<|startoftext|>
बेटी के रोने की
आवाज़ सुनाई देती है
सामने खाली दूध का
डिब्बा दिखता है
मुझे पत्नी की छाती
याद आती है
बहुत कठिन है
सोच सकना
कि सब कुछ
तय किया जा चुका
होता है
हमारे सोचने से पहले
इसलिए लिखने को
कुछ भी नहीं रह जाता है
सिवाय ’भूख’ के 
<|endoftext|>
<|startoftext|>
मैंने कहा-
भई! आदमी
दस हज़ार साल
पुराना है
और
तकलीफ़ें उसकी
उससे भी पुरानी
कि जब आदमी
आदमी नहीं था तकलीफ़ें तब भी थीं


उसने कहा-
अच्छा!
अब आदमी कहाँ है
अब तो बस तकलीफ़ें हैं
और अब तो बस
तकलीफ़ें ही रहेंगी
कई शताब्दियों तक 
<|endoftext|>
<|startoftext|>
डर दर‍असल
एक अँधेरा है
जब सूरज
बुझने लगता है
अपनी माँ की गोद से
चिपटा एक बच्चा
डरने लगता है
माँ चुपके से
उठती है
जला देती है
लालटेन
और दूर
भगा देती है
अँधेरा 
<|endoftext|>
<|startoftext|>
रोज़ सुबह
तुम्हारे हृदय के
बाएँ हिस्से में
जहाँ होती है
धड़कन
बैठती है एक चिड़िया
और शाम ढले
उड़ जाती है
उसे उड़ने मत दो 
<|endoftext|>
<|startoftext|>
मैं इसलिए लिख रहा हूं
कि मेरे हाथ काट दिए जाएं
मैं इसलिए लिख रहा हूं
कि मेरे हाथ
तुम्हारे हाथों से मिलकर
उन हाथों को रोकें
जो इन्हें काटना चाहते हैं. 
<|endoftext|>
<|startoftext|>
वह जब 'अ' के साथ था
तो 'ब' के विरोध में था
जब वह 'ब' के साथ था
तो 'अ' के विरोध में था
फिर ऐसा हुआ कि
'अ' और 'ब' मिल गए
अब?
वह रह गया
बस था! 
<|endoftext|>
<|startoftext|>
वहाँ रास्ते ख़त्म हो रहे थे और
हमारे पास बचे हुए थे कुछ शब्द
एक फल काटने वाला चाकू
घिसी हुई चप्पलें
कुछ दोस्त


हमारे सिर पर आसमान था
और हमारे पाँवों को ज़मीन की आदत थी
और हमारी आँखें रोशनी में भी
ढूँढ़ लेती थीं धुँधलापन


हम अपने समय में ज़रूरी नहीं थे
यही कहा जाता था
गोकि हम धूल या पुराने अख़बार
या बासी फूल या संतरे के छिलके
या इस्तेमाल के बाद टूटे हुए
क़लम भी नहीं थे,
हम थे
और हम बस होने की हद तक थे


सड़क पर कंकरीट की तरह
हम ख़ुद से चिपके हुए थे
हम घरों में थे
हम सड़कों पर थे
हम स्कूलों में और दफ़्तरों में थे
हम हर जगह थे
और ज़मीन धँस रही थी
और नदियाँ सूख रही थीं
और मौसम बेतरह सर्द हो रहा था
और हम रास्तों के पास
ज़मीन के उस ओर चले जाना चाहते थे
हम मुक्त होना चाहते थे
और मुक्ति की कोई
युक्ति नहीं थी
अब तो धूप भी नहीं थी
पेड़ भी नहीं थे
पक्षी और बादल भी नहीं
आकाश और ज़मीन
और इनके बीच हम


हम अपने ही समय में थे
या किसी और समय में ?
दोस्तों के कंधे उधार लेकर
हम तनने का अभिनय क्यों करते थे ?


समय नर्म दूब की तरह
नहीं उग आया था हमारे गिर्द


हम फूल की तरह नहीं थे
इस धरती पर
हम पत्थरों की तरह
किन्ही पर्वतों से टूटकर नहीं आए थे
हमने सूरज की तरह तय की थीं
कई आकाशगंगाएँ


सितारे टूटकर गिरते
और हम अपने कंधे से धूल झाड़ते
चाँद की ओर पीठ किए बढ़ रहे थे


हमारी आँखों में
चमक रहे थे सूरज
और पैरों में दर्ज़ होने लगे थे
कुछ गुमनाम नदियों के रास्ते
ख़ुद के होने की बेचैनी
और रास्तों की तरह बिछने का हौसला भी था ।


सभ्यता की शिलाओं पर
बहती नदी की लकीरों की तरह
हम तलाश रहे थे रास्ते
एक बेहद सँकरे समय में ! 
<|endoftext|>
<|startoftext|>
बीबी-बच्चों की याद
आती हैं निहाल सिंह ?


निहाल सिंह के गाँव की मिट्टी
अब तक चिपकी है
उसके पैरों से
पर निहाल सिंह का पैर
बँधा है फौज के जूते से


निहाल सिंह का बचपन
अब तक टँगा है
गाँव के बूढ़े पीपल के पेड़ पर
और गाँव की हरियाली
हरी दूब की तरह
मन की मिट्टी को
पकड़े हुए है


बहुत उतरा हुआ चेहरा है
निहाल सिंह का
उसकी छुट्टी की
दरख़्वास्त नामंज़ूर हो गई


गाँव की मिट्टी
और बीबी-बच्चों का साथ
कितने छोटे सपने हैं
निहाल सिंह ?


वैसे गाँव की सड़क
अब भी उतनी भी तंग है
जितनी कल थी


निहाल सिंह, तुम तो
तंग सड़कों के ख़िलाफ़
निकले थे


अच्छा ! शहर में सपने तंग हैं
बात तो ठीक कहते हो निहाल सिंह
‘बड़े सपने तंग सड़कों पर
ही देखे जाते हैं’


सच कहते हो निहाल सिंह
वो सपनों के ख़िलाफ़ ही तो
खड़ी करते हैं फौजें


कैसा अच्छा सपना है
निहाल सिंह
‘एक दिन उनके ख़िलाफ़
खड़ी होंगी फौजें’ ! 
<|endoftext|>
<|startoftext|>
बुरे वक़्त में जम जाती है कविता भीतर
मानो पानी का नल जम गया हो


चुभते हैं बरफ के महीन क्रिस्टल
छाती में


कुछ अलग ही तरह का होता है, दर्द
कविता के भीतर जम जाने का


पहचान में नहीं आता मर्ज़
न मिलती है कोई `चाबी´
`स्विच ऑफ´ ही रहता है अकसर
सेलफोन फिटर का। 
<|endoftext|>
<|startoftext|>
मैं जानता हूँ
मैं उनके नक़्शे में
कहीं नहीं हूँ
वे चुपके से हर रात
मेरी नींद में आते हैं
फूल पत्थर नदी पहाड़
चुरा ले जाते हैं ।


जब चुभने लगती है
उन्हें मेरी हँसी
वे मुझे बाँध देते हैं
किसी पेड़ से
मैं उदास सोचता रहता हूँ
मेरी उदासी नाप आती है
दुनिया की पूरी लम्बाई
मेरे पैरों के नीचे
घूमती धरती थम जाती है ।


सूरज अपनी आँखें झुका
शर्मिन्दा-सा हो जाता है
नदियाँ खिलखिलाना भूलकर
कोई दुखभरा राग छेड़ देती हैं
पत्थर एक अजीब-सी ख़ामोशी में
जड़ स्तब्ध खड़े रहते हें ।
ऐसे में
पेड़ सुनाते हैं मुझे
एक पुरानी कहानी
हवा के झोंकों से दुलारते हुए
वो मुझे बताते हैं
हर ज़ंजीर उसी लोहे से कटती है
जिससे वह बनती है ।


और जब दुनिया की सबसे गीली मिट्टी
मेरे पैरों के नीचे होती है
मैं सारे दर्द
भूल जाता हूँ
रोटी की मीठी सुगंध
भर जाती है मेरी नस-नस में
मेरा मन करता है
मैं धरती को चूम लूँ


मैं फावड़ा हाथ में
लिए धरती की छाती पर
उकेरता हूँ
गोल-गोल रोटियाँ
और तब
मैं ख़ुद से पूछता हूँ
क्या दुनिया के इस नक़्शे को
इसी दुनिया का नक़्शा मानना चाहिए
जिसमें कहीं कोई लड़की
फ़सल का गीत नहीं गाती
जहाँ कोई बच्चा गिरकर
उठ नहीं पाता
जहाँ किसी फावड़े को उठाए हाथ
फूलों को सहलाते नहीं
जहाँ आदमी की आँख आकाश की ऊँचाई देखकर
आश्चर्य से फटी नहीं रह जाती
जहाँ एक औरत अपनी गीली आँखों को पोछ
फिर से काम में नहीं जुट जाती
अगर ऐसा नहीं है
तो फिर ये कैसी दुनिया है ?


मैं चाहता हूँ
दुनिया के नक्शे को
मेरे रूखड़े सख़्त हाथों की तरह
होना चाहिए
मेरी बेटी के हँसते वक़्त
दिखने वाले छोटे दाँतों की तरह
होना चाहिए
मेरी पत्नी के
खुले केशों की तरह
होना चाहिए


उठता नहीं है मेरा भरोसा
दुनिया के सबसे
मेहनतकश हाथ से
कि एक दिन
चाहे सदियों बाद ही सही
बनेगा दुनिया का एक ऐसा नक़्शा
जहाँ हर उठे हुए हाथ में फावड़ा
और हर झुके हुए हाथ में रोटी होगी । 
<|endoftext|>
<|startoftext|>
शहर में नदी सूख गई है
पेड़ अब ख़ामोश रहते हैं
सड़कों पर बहुत है भीड़
पर इंसान नज़र नहीं आते
टिफ़िन का खाली डिब्बा
साइकिल के हैंडिल से टकराकर
कभी-कभी तोड़ देता है इस सन्नाटे को


शाम का ये वक़्त
और शामों की तरह
चुपचाप ख़ामोश
दर्ज़ किए बग़ैर कुछ भी
गुज़र जाएगा
अँधेरा अभी पसरने वाला है
सुबह जो फूल टूट कर गिरे थे
उनकी पँखुड़ियाँ धूल में मिल चुकी हैं
चाय की दुकानों के बाहर
लोग उठ रहे हैं
जली हुई चायपत्ती की ख़ुशबू
और सिगरेट के धुएँ ने
कोई षड्यंत्र-सा कर रखा है


लोग
लौट रहे हैं
बिना चेहरे वाले लोग
लौटकर तलाशेंगे
अपने चेहरे
दिन भर की मेहनत, हताशा, ज़िल्लत
रात की एक आदिम भूख में
बदल जाएगी
भूख-भूख बस भूख
फैल जाएगी, हर सिम्त


उस वक़्त दाँत के खोलों में फँसा
रोटी का टुकड़ा
माँस की तरह हो जाएगा
लोग पाग़ल हो जाएँगे ।


भूख-भूख बस भूख की बाबत सोचेंगे
और फैल जाएगा अँधेरा
अँधेरा अँधेरे से मिलकर
गहरा जाएगा
रात की ठिठुरन, भूख, प्यास, सन्नाटा
सब एक बिन चेहरे वाले राक्षस में
बदल जाएँगे
सूखी हुई नदी
ख़ामोश पेड़ों से
नहीं बोलेगा कोई


इस गहरे अँधेरे में
कहीं दूर बहुत दूर
जलती हुई अलाव के भीतर
चिटकेगी कोई चिंगारी भी
मैं वर्षों तक
बस सोचता रहूँगा उसी की बाबत 
<|endoftext|>
<|startoftext|>
बीड़ी की तरह सुलग रही है रात
धुआँ फेफड़े से गुज़रते हुए
सुबह के मुँह से निकलेगा


एक अजीब चुप्पी है
घरों में खाने के बाद
खाली बर्तन भी चुप बैठे हैं
जैसे सब किसी आहट की प्रतीक्षा में
और कहीं कोई आहट नहीं
कभी-कभी एक मरियल-सी चीख़ जैसे दूर
किसी के परिन्दे के पर नोचे जा रहे हों !


समय सायरनों में बँट गया है
सायरन बजता है
और लोग सोचते हैं
‘‘चलो एक पहर गुज़र गया’’


सब कुछ गुज़र रहा है
लोग उँगलियों में उँगलियाँ फँसा
रात को एक झूठी नींद में बदल देना चाहते हैं
उन्हें अपनी पीठ और
अपनी चमड़ी का यक़ीन है


झूठी नींद में वे देखना चाहते हैं
झूठे सपने -
बच्चे ने गेंद को लात मारी
गेंद घास पर लुढ़कती हुई
बम में तब्दील नहीं हुई
बच्चे को ख़रोंच तक नहीं आई
एक ऐसी सुबह है
जिसके पीछे कोई रात नहीं


‘‘सब स्वप्न है’’ वे बुड़बुड़ाते हैं
फिर पत्नी के पास जाकर
फुसफुसाते हुए कहते हैं,
यह भोर का सपना है


पत्नियाँ जानती हैं
और मुस्कराती नहीं


एक चीख़ उठती है
और बिस्तर पर लेटे-लेटे
सब अपने पास वाले को टटोलते हैं
ठंडा पानी पीते हैं
और आसमान की तरफ़
शुक्रिया कहकर
फिर अगली चीख़ की प्रतीक्षा में
झूठी नींद के सहारे
रात काट देना चाहते हैं


यह मेरा शहर है
और ये मेरे शहर के लोग हैं
ये जीते-जागते लोग हैं
इनकी आँखें पत्थरों की नहीं हैं
इनके फेफड़ों में हर पल
उतनी ही हवा भरी होती है
जितनी की एक ज़िंदा स्वस्थ आदमी के फेफड़ों में
इनका रक्तचाप कभी नहीं बढ़ता


शहर के इस नाले के रूके जल में
अपना चेहरा देख ये चौंकते नहीं
इनके चेहरे सपाट हैं
और इनके हाथ एक मशीन की तरह
उठ-गिर रहे हैं


ये मेरे शहर के लोग हैं
और मेरे शहर की सड़कें
इनके पाँवों से शुरू होकर
इनके पाँवों तक ख़त्म होती हैं
सड़कों का काला रंग
और उस पर पड़े लाल धब्बे देखकर
कुछ फ़र्क नहीं पड़ता


ये लौट रहे हैं या जा रहे हैं
कुछ पता नहीं चलता ।


पर मेरे शहर के लोग बेहोश नहीं हैं
दाढ़ी बनाते वक़्त
जब इनके गाल छिल जाते हैं
इनको उफ़्फ़ करते हुए सुना है मैंने
और नाले की छप-छप में
सुनी है इनकी धीमी कराह भी


सात नंबर सड़क की
इस तीसरी आलीशान कोठी के
इस बड़े-से दफ़्तर की फ़ाइलों में
इनके नाम हैं
और ये सोचते हैं यह शहर इनका है
और ये इस शहर के हैं


मेरे शहर के लोग
तालाब की मछलियों को देखकर डर जाते हैं
और उस वक़्त तो उनकी आँखों का खौफ़
साफ़ देखा जा सकता है
जब कोई शिकारी मछली पकड़ने जा रहा हो


पिछली रात एक अजीब घटना हुई
शहर के रिहाइशी इलाकों की
ऊँची बिल्डिंगों के
सभी एक्वेरियम टूटे पाए गए
तोड़ने वालों की ठीक-ठीक संख्या
किसी को नहीं मालूम
वे शहर के लोगों के नुचे हुए चेहरे
पहनकर आए थे


जाते वक़्त वे कह रहे थे
तालाब की सारी मछलियाँ नदी में
और फिर नदी से समुंदर में चली जाएँगी 
<|endoftext|>
<|startoftext|>
बेतरतीब रखी हुई
चीज़ों के बीच
कौन सा सलीका
ढूँढ़ता हूँ मैं
अब तक ?


छोड़ आया था नींद
रात के तीसरे पहर मैं
जिस पत्थर के पास,
क्या वहाँ अब तक
बचा होगा कुछ ?
कुछ न कुछ तो
बचा ही रहता है !!
ताकि हर बचे से
रिसता रहे कुछ लगातार ।


नींद और उदासी के
समन्दर से बाहर
स्याह सड़कों पर दौड़ता,
घुटने तुड़वाता,
उस बच्चे के दुःख में
कहीं खो जाता हूँ मैं,
जो अँधेरे मुँह निकला था
रात को जब लौटा तो
झोपड़ी कहीं नहीं थी -


बस सुलगती हुई इच्छाएँ,
दम तोड़ती आशाएँ,
मुँह फाड़े ठंडा चूल्हा था
जो अब तक टूटा नहीं था
पर आग नहीं थी उसमें ।
आग सिर्फ़ भीतर थी
बाहर के ठंडेपन पर
चीख़ती हुई-सी!


मैं उस बच्चे की ठिठुरन,
उसकी कपँकपी, उसकी भूख,
उसकी उदासी, उसकी नींद,
हर तरफ़ होना चाहता हूँ ।
लेकिन थककर उसी पत्थर पर
सिर रखकर सोने लगता हूँ,
अपनी कल की छूटी हुई नींद से
आज की नींद को
धागों से गाँठने लगता हूँ ।


मैनें चीज़ें साबुत देखी ही नहीं
‘‘मैं गाँठ लगाने को ही
साबुत समझता हूँ’’


जब रात अपने स्वर में
कराहती है,
जब सड़कों पर अँधेरा
अपनी दोनों आँखे खोलता है,
जब चाँद किसी भूतही
बिल्डिंग के पीछे छिप जाता है-
आत्मा पूरे दर्द के साथ
जग जाती है ।


मुझे माँ की याद सताती है ।
मैं रोना चाहता हूँ ।
पर अकेले का रोना
क्या कोई रोना होता है ?


बस यह सोचकर
और यही सोचकर
मैं हँसता हूँ !


मैं जानता हूँ
उस वक़्त मेरा चेहरा
बहुत-बहुत कुरूप हो जाता है ।


मैं ख़ुद को यक़ीन दिलाता हूँ ।
अपने सीने को कस के पकड़ कर
यक़ीन करने लगता हूँ -
‘‘जो कुछ था, वह बस एक नींद थी ।
सवेरा तो अब तक हुआ ही नहीं’’
अपने इस खेल पर मैं
एक बार फिर हँसता हूँ ।
इतने में बिल्डिंग की बत्ती बुझती है
चाँद पीछे से निकलता है,
मैं डर जाता हूँ ।


मैं चाँद से बहुत डरता हूँ ।
मुझे सबसे ख़तरनाक लगती है
चाँद की रोशनी
जो उजाले और अँधेरे को झुठलाती है
वह बच्चा भी तो अब तक
किसी पत्थर पर सिर रखे
सोया होगा
पर क्या, उसने कुछ खाया होगा ?
क्या उसके कपड़ो से बाहर उघड़ी देह,
जिससे रिस रहा था ख़ून,
सूख गया होगा,
क्या किसी ने उसे चादर ओढ़ाया होगा ?
क्या कल फिर सुबह
सड़कों पर वह यूँ ही निकल पड़ेगा,
पर रात को कहाँ लौटेगा वह ?
क्या उसने भी मेरी तरह
चाँद को गुस्से से देखा होगा ?


क्या वह बच्चा मैं था ?
क्यों नहीं था
मैं वह बच्चा ?
वह बच्चा कोई और क्यों है ?
अगर पत्थर देश का है
तो बच्चा देश का क्यों नहीं ?
देश गहरी नींद में सोया था
बच्चा पूरी रात ठिठुरता रहा
और मैं ?
विचारों की चादर ओढ़े
रात भर भटकता रहा ! 
<|endoftext|>
<|startoftext|>
किसी नक़ाबपोश रात में
धरती की सबसे उदास औरत
लौटती है मेरे सपने में
सिरहाने छोड़ जाती है ख़त के टुकड़े
सूखे हुए गुलमोहर के फूल


धरती की सबसे उदास औरत पूछती है
क्यों प्रेम-पत्र हर बार
मिलता है उसे टुकड़ों में
क्यों गुलमोहर के फूल
उस तक आते-आते सूख जाते हैं
क्यों एक ही समय में
दो मौसम हो जाते हैं
एक पतझर उसका
दूसरा वसंत उनका


धरती की सबसे उदास औरत
अपने सपनों का इतिहास दुहराती नहीं
पर लौट जाती हैं हर बार
किसी दूसरे के सपने में !


धरती की सबसे उदास औरत के पास
क्या अब भी कोई सपना है ?
वह सपने के बाहर है
तो सूरज से कितनी दूर ?
कैसे तब्दील कर लेती है वह
सपनों को रोटी में !


धरती की सबसे उदास औरत
जब चलती है ज़मीन पर
पीछे छूट गए पाँव के निशानों को निहारती है
वह हाथ बढ़ाती है
सपनों के बाहर की दुनिया को थामने के लिए
अपनी गोद में खिलाने के लिए


धरती की सबसे उदास औरत
अपने बगल में लेटे पुरूष को
जानवर में तब्दील होते देखती है
पहचानती है उसे थोड़ा घबराती है
फिर जूड़ों में दबा पिन निकालती है
उसकी नोक को अपनी उँगलियों से तौलती है
और मुस्कुराती है
धरती की सबसे उदास औरत
ठहाके मारकर हँसती है 
<|endoftext|>
<|startoftext|>
शहर में एक बस्ती थी
जहाँ लोगों ने
ठंडी आग जलाई थी
मशाल को शाल की तरह
ओढ़ रखा था
टिमटिमाती हुई आँखों की चमक
मालिक के सिरहाने दबी थी ।


सपने फटी हुई रजाई के
भूगोल से शुरू होकर
घिसी हुई चप्पलों तक
आते-आते ख़त्म हो जाते


दौड़ते-भागते ख़ून का रंग
ख़ून से बहुत दूर चला
आया था
और ऐसे में
साँस का अनवरत चलना
विज्ञान के लिए बड़ी चुनौती थी


‘‘ये जीवन विज्ञान के नियमों के बाहर
विज्ञान को मुँह चिढ़ाता ।’’
यह शहर था
धूप-धुध, ओस, हवा और बारिश
से महरूम


आदमी की निगाह में चीज़ें
छोटी-बड़ी थीं


रात को काम से लौटते हुए
जीवन पहाड़ों की ऊँचाइयों में
तब्दील हो जाता
फिसलते हुए क़दम
ख़ून का रंग बता देते
रोशनी हवा की दोस्त थी
हवा का रूख़ बदलते
रोशनी का रंग बदल जाता ।


दिन एक धुएँ से शुरू होकर
उबले हुए आलू तक आते-आते
सीझने लगता
और उससे पहले
पिघलती हुई आत्माओं
का विलाप
रात की घोषणा कर देता


‘‘रात एक विलाप थी
रात एक पतझड़ था ।’’
मौसम के बदलने की उम्मीद
हर रात शुरू होकर
रात को ही ख़त्म हो जाती


शहर की यह बंजर बस्ती थी
जहाँ बाँझ सपने उगते
नंग-धड़ंग बच्चे थे
टीन की कटोरी थी
जिसमें दूध और पानी का हिसाब
एक सवाल था ।


सवाल यह भी था
कि वह बच्चा
किस देश, किस मिट्टी
किस हवा, किस शहर का है
सवाल था कि उसकी माँ
किस युग से चली आई थी
उसका पिता पीठ के बल रेंगकर
शहर की आलीशान कोठियों में
क्यों चिराग जला रहा था
सवाल था कि
शहर में बस्ती क्यों थीं
ये सवाल उदास आँखों की उदासी
हँसते चेहरों के उजास का
पता देते थे ।


शहर जिनके पाँव तले थी
ये बस्तियाँ,
जिनकी छाती पर पैर रख
शहर जवान हुए 
<|endoftext|>
<|startoftext|>
दुपहरिया खदक रही होगी ।
पिता के रक्तचाप-सी
माँ की आँखों की चमक
बुझे हुए गोइँठे की राख में खो गई होगी ।


वहाँ बरसने का मौसम हो रहा होगा
अपने रात भर के सूजे चेहरे को
दिन में बरसने को
इस कोने से उस कोने भटक रही होगी बहन


ये जगह जो घर होने को अभिशप्त है
वहाँ ईंट के खोडरों में दियासलाई नहीं
एक रोशन ख़याल जब
घर की दीवारों को
छू रहा होगा
पिता, इस बार भयंकर ठंड
की अख़बारी भविष्यवाणी
की बात सुनाएँगे
माँ अपने अधपके बालों में
रोशनी तलाशेगी
और चावल के कंकड़ों में
अपनी आंखें फोड़ने लगेगी


अब इस जगह ख़बरें नहीं आती
यहाँ सब कुछ शांत है
बहन क़िताबें पढ़कर
ज़िंदगी को अख़बार की तरह मोड़ लेती है
वह नहीं जानती सुर्ख़ियाँ
मोड़ने से नहीं छिपतीं
लेकिन इस शांति का क्या करें
जो हर वक़्त
कपड़ों की तरह उसके बदन से चिपकी हुई है


बहन पूछती है क्या करें ?
माँ पूछती है क्या करें ?
पिता पूछते हैं क्या करें ?
आख़िर क्या करें


अगर दिन बर्फ़ की तरह जमने के बाद
पिघल नहीं रहें हों
शाम एक छोटी-सी ख़बर की तरह भी
चाय की प्यालियों के बीच कहीं दर्ज़ न हो
रात पहाड़ से लुढ़कते हुए चट्टानों की आवाज़ भी
पैदा न कर सके
तो आख़िर क्या करें वो
कहाँ जाएँ
क्या वहाँ दीवारें नहीं होंगी
वहाँ घर नहीं होगें
वहाँ चूल्हे, वहाँ राख
वहाँ केरोसिन की गंध में डूबे अख़बार नहीं होंगे


वे दिन भर टकराते हैं दीवारों से
और रात को चादर की तरह ओढ़ लेते हैं
दीवारों के ख़िलाफ़
दिन को वे काट देते हैं
कबूतर और कौए की प्रतीक्षा में
जो कभी-कभार
टीन के छत पर बैठते हैं
पर सिवा बीट के वे कुछ भी नहीं करते


यही होता है यहाँ और कुछ भी नहीं होता
यह घर टूट नहीं रहा
बस धीरे-धीरे तोड़ रहा है सबको
सब धीरे-धीरे टूट रहे हें इस घर में
एक दिन बचा रह जाएगा बस ये घर
पर क्या घर बचा रह जाएगा
दीवारों से चिपकी ये बुझी आँखें सवाल करती हैं
कौए ऊपर आसमान में उड़ने लगते हैं
माँ चुप है, पिता चुप
बहन अपने हाथों को रगड़ते हुए
अपने ठंडे गालों को सेंकती है
भर्रर से दरवाज़े के खुलने की
एक ज़ोरदार आवाज़ होती है
शायद कोई बाहर गया । 
<|endoftext|>
<|startoftext|>
अब नदियों में
पहाड़ चढ़ने का हौसला नहीं रहा
बुखार में तपती एक नदी
बर्फ़ में लिपटे एक सूरज को
अपनी आँखों में दर्ज़ कर रही है ।
और समय पत्थरों में क़ैद
स्तब्ध है ।


पत्तियों में अब
क़ैद नहीं रहा
वृक्षों का बचपन
मिट्टी वृक्षों का भार
ढोते-ढोते ऊब चुकी है ।


स्त्रियाँ अपने कंधों से
समय की गर्द
झाड़ रही है
उनके पैरों ने
सीख ली है
हवा की भाषा
अपने पैरों से वे
धरती पर उभार रही है
वर्णमालाएँ ।


कई-कई पैर मिलकर
रच रहे हैं शब्द
जीवन स्त्रियों का
रच रहा है एक समय
जो खड़ा है उस समय के बरक्स
जो क़ैद है पत्थरों में


स्त्रियां काम से लौटते हुए
पत्थरों पर
अपने घिसे हुए
अँगूठों के निशान देखती हैं
अब वे इन निशानों को
दे रही हैं आकार
साबुत धरती में
पड़ गई है दरार


आसमान तक धरती
हो गई विभाजित
एक टुकड़ा है जिसे सहेज रही हैं
स्त्रियाँ
जिसमें नरम दूब की तरह
उग आए हैं सपने
और नदियाँ जहाँ
तय कर रही हैं आकाशगंगाएँ
समय ने रच दी है संभावनाएँ
अनंत तक फैले
स्मृति-बिंबों में
आकार
ले रही हैं स्त्रियाँ


वक़्त, जो क़ैद नहीं है
पत्थरों में
गीली मिट्टी की तरह
क़ैद है उन हाथों में
जिन्होंने मेंहदी की जगह
अपने हाथों को सराबोर
कर लिया है मिट्टी से ! 
<|endoftext|>
<|startoftext|>
लिखना इतना आसान
नहीं रह गया था हमारे समय में
शब्द रेत पर खिंची गई
लकीरों की तरह
हवा की प्रतीक्षा में ही
ख़त्म हो जाते ।
घर से चलने के बाद
थोड़ी देर हम
जिस नीम के पेड़ के नीचे
सुस्ताने बैठते
वह भी अब उतना
विश्वसनीय नहीं रह गया था
मौतें होती
उत्तेजनाओं से नहीं
ऊब से
घृणा फैल रही थी
धूप के चादर में लिपटी हुई ।


बारिश के रोयेंदार फरों के भीतर
छिपी आस्थाएँ
जब कसमसाती
सितारों की नीली रोशनी
उन्हें धुँधला कर देती
गीत के उजले आलोक में
भूख रात भर
एक सियार की तरह कहरती रहती ।


नसों में ढ़ीला पड़ गया जीवन
रूके हुए नाले की तरह
सड़ता रहता
ख़ुशियाँ थी
लेकिन ऊँघती हुई


शाम की कत्थई उदासी
अब भी उन चेहरों को
आलोकित करती
और चाँद की मटमैली फ़ीकी रोशनी
अब उन चेहरों तक आते-आते
ख़त्म हो जाती
रात का झींगुर
नदी के कल-कल में नहीं
गाड़ियों के कोलाहल में
राह भटक जाता


पिता पूछते अक्सर
कौन सा समय है यह ?
हम तारीख़ों में लिपटीं
एक ख़ुशबूदार रूमाल
उनके सिरहाने छोड़ जाते


वैसे इस समय में
‘‘चल रहा है सब कुछ’’
यही कहा जाता रहा लगातार
पर कहीं-कहीं
दबी हुई ज़ुबान में कहा गया
रूका हुआ सब कुछ
‘‘किसी और ही साँचे में
ढाला जा रहा है ।’’ 
<|endoftext|>
<|startoftext|>
मैं इसलिए नहीं लिख रहा हूँ कविता
की मेरे हाथ काट दिए जाएँ
मैं इसलिए लिख रहा हूँ
कि मेरे हाथ तुम्हारे हाथों से जुड़कर
उन हाथों को रोकें
जो इन्हें काटना चाहते हैं 
<|endoftext|>
<|startoftext|>
दिन उदास है
और रातें बेतरतीब
सुरंग की अँधेरी खोह से
गुज़रती है ट्रेन
पल भर के लिए सब कुछ डूब जाता है
अँधेरे में ।


इसी अँधेंरे में शुरू होती है एक तलाश
और नदी का कोई वीरान-सा किनारा
स्मृतियों में कौंधने लगता है
‘सब कुछ ठीक है’
वे बुदबुदाते हैं
एक दूसरे को पीठ ठोंकते हैं
और इस बात पर
ख़ुश होते हैं कि
पीठ रेत के टीले नहीं बने अब तक


यहीं से शुरू होती है ख़ुशी
जो अधकटे चन्द्रमा की तरह
किसी मीनार के पीछे छिप जाएगी


गर्म पकौड़ी की गन्ध से भरी शामें
और दिल्ली के चाँदनी चौक में
रोशनी के
झाड़-फानूस लगाए जा रहे हैं ।


पटरियों पर भूख की कतार है
और शाम गर्म पकौड़ी से जलेबी तक
रंगीन और लजीज़ होती जाएगी ।
उदास दिनों और
गर्म पकौड़ी-सी शामों के बीच
उबले हुए आलू-सा दोपहर
नमक की तलाश में
समुद्र की ओर निकल पड़ेगा ।


भापित जीवन और पसीने की गंध से
दोपहर पिघल कर
रोटी तरकारी और जले हुए रक्तकणों में
तब्दील हो जाएगी


यहाँ जीवन बाढ़ के पानी-सा
उफ़नता नहीं
न ही सूर्य की तरह तेज़ चमकता है
जीवन पृथ्वी की तरह
बिना रूके घूम रहा है लगातार


यह शाम, यह रात
यह दिन, यह दोपहर,
यह सूर्य, यह चन्द्र
सब में तो है जीवन
कहाँ हैं जीवन के बाहर ये ?


बच्चे की पतंग कट गई
पतंग हवा के साथ
हवा पृथ्वी के साथ
पृथ्वी को पृथ्वी नहीं
ज़मीन समझता है
और बच्चा उदास है ।


एक आदमी यहाँ पटरियों पर
गिर कर ख़ून की उल्टियाँ कर रहा है
इसी पृथ्वी पर
जहाँ अन्न के दाने उगते हैं


इस कोने से उस कोने तक
पृथ्वी भरी हुई है
हवा और गैस से नहीं
जीवन से ।


वे जो पृथ्वी को
ज़मीन के टुकड़ों
में बदल देना चाहते हैं
वे जो चाहते हैं
कि टुकड़े उनके हों जाएँ
वे पृथ्वी को तरबूज समझकर
अपना हिस्सा काट लेना चाहते हैं ।
वे पृथ्वी का हिस्सा काटकर
कहाँ जाएँगे
चन्द्रमा पर, बृहस्पति पर
शनि पर या मंगल की शिलाओं पर
पर वहाँ तो जीवन नहीं
आखिर कहाँ जाएँगे वे ?
पृथ्वी के टुकड़ों को काटकर ।


और अब पृथ्वी गर्म हो रही है
अधिक गतिशील अविभाजित
एक कभी न डूबने वाले सूर्य की तरह
आख़िर समुद्र भी तो पृथ्वी में है
कोई डूबकर भी नहीं जा सकता
पृथ्वी से बाहर । 
<|endoftext|>
<|startoftext|>
यह चाय के पानी से
खदकती दुपहरिया
और इन जलते हुए रास्तों को
पार कर जाने की
चिलचिलाती हुई बैचनी


अभी यह पहली बस्ती आएगी
जहाँ गीले धान की तरह
खुले में
सूख रहे होंगे लोग
बरसों पहले उनके पसीने और नमक
सूखकर
वायुमंडल में चले गए
और अब वे खाली परात-सा
ताकते रहते हैं सूर्य को
जिससे हर पल बरस रहे हैं
अग्नि कण
जिससे उड़ रही है धूल
जम रही है पृथ्वी के माथे पर
और रोज़-रोज़ पुरानी होती जा रही है पृथ्वी ।


ये पुरानी पड़ रही पृथ्वी के
धूल कण हैं
जो इस धरती की मिट्टी में मिल जाना चाहते हैं
इन्हीं से उगते हैं अंकुर
इन्हीं का सीना फाड़कर दाने पौधे में तब्दील होते हैं
ये पृथ्वी के धूल-कण है
पुरानी पड़ रही पृथ्वी के
ऊपर एक आकाश है
जिसके नीचे
यह टूटी पुलिया
अपनी जर्जरता
और अपने खड़े रह सकने के अदम्य साहस का
परिचय देती
टूँगती रहती है आकाश को


जब इसके बदन
सूरज से आ रहे धूल-कणों से भर जाते हैं
आकाश द्रवित हो उठता है
और एक सुबह
चमकीली धूप में
चमक उठती है इसकी जर्जरता !


इसी के किनारे बैठते हैं मोची
जूते में ठोकते हुए कील
करते रहते हैं मरम्मत
इसी टूटी पुलिया के किनारे


और यहीं से गुज़रते हैं
सब्ज़ी वाले, फल वाले
चूड़ियाँ, बैलून, खिलौने
और नानखटाई वाले
जैसे सूरज से होकर
चले आते हैं धूल-कण
पृथ्वी पर


गुज़रते हुए
वे अक्सर तलाशतें हैं एक ऐसी ही पृथ्वी
और दोपहर ढलने लगती है
और कई जोड़ी आँखें
मोमबत्ती की तरह गलती हुई
टिमटिमाने लगती है
पर रात यहाँ शुरू नहीं होती
ख़त्म होता है दिन यहाँ


वे समेटने लगते हैं दिन को
जैसे दिन भर सूखने के बाद
समेटा जाता है धान को


पुलिया को वहीं छोड़
उसी आकाश के नीचे
वे तय करने लगते है एक लम्बी यात्रा
जिसके विषय में इतिहास-ग्रंथों या अर्थशास्त्रों में
बहुत कम लिखा गया है


वे चलते हैं
जिसका संबंध न उनकी रोज़ी से है
न रोज़गार से
बस उनकी जेब में भरी होती है रेज़गारी
और यात्राओं का कभी न ख़त्म होने वाला
एक सिलसिला चल पड़ता है
सिक्के खनखनाते हैं
और पीठ में अचानक
शुरू हो जाती है एक सनसनी
जैसे दिन पर धूप में रूक गया रक्त
चल पड़ा हो !


वे चल रहे होते हैं
जैसे पृथ्वी चल रही होती है
क्योंकि उसे चलना ही है
वे चल रहे होते हैं
जैसे समुद्र में बन रहा है नमक
कि उसे बनना ही है
वे चल रहे होते हैं
जैसे धरती फोड़कर निकलते हैं पौधे
कि उन्हें निकलना ही है


चे वल रहे होते
और एक सिरा छूटता जाता
जबकि दूसरा सिरा कभी नहीं मिलता


उनके रास्ते में बार-बार
आते हैं पुल
वे बार-बार बैठते हैं उसके किनारे
वे सूखते रहते हैं
ताकि सूरज की आग से बचे रहें लोग
वे भीगते हैं बारिश में
वे पृथ्वी के भूकम्प में समा जाते हैं
वे अपनी पीठ पर लाद लेते हैं पहाड़


वे चलते रहते हैं
यह सोचकर
की उन्हें चलना चाहिए
वे राख की तरह अपने भीतर दबाए रखते है आग
ओर सुलगते रहते है
उनके हाथ के छाले पपड़ियाँ बन
उतरने लगते हैं
और सूखने लगता है उनका मन


यहीं से शुरू होती हैं
उनकी बस्तियाँ
और कँधे पर कुदाल लिए निकल पड़ते हैं
वे धरती की छाती पर ताबड़तोड़ करते है चोट
और जब उनकी आँखें जलने लगती हैं
उनकी नसों में दौड़ रहा ख़ून बाहर
आने को होता है
धरती से फूटने लगते हैं
जल के सोते
वे बुझा कर अपनी प्यास
चलने लगते हैं !


एक दिन ये धूल-कण
फिर मिल जाएँगे मिट्टी में
जिनके भीतर धान के गीले दाने
अंकुर बन
फूटने की तैयारी में होंगे 
<|endoftext|>
<|startoftext|>
जब प्रधानमंत्री लौट रहे थे
राष्ट्रपति भवन के जलसे से
जो कि रखा गया था
किसी विदेशी मेहमान के स्वागत में


ठीक उसी समय
जब मल्लिका सहरावत
अगले दिन विज्ञापन में खड़े होने के लिए
सबसे छोटे कपड़ों का चयन कर रही थी


ठीक उसी समय
जब मंत्री ने
साथी अफ़सर अधिकारी के साथ
तय किया
किस विदेशी कम्पनी को
बुलाने से ज़्यादा फ़ायदा है


ठीक उसी समय
जब पुलिस अफ़सर ने
बाबा के आश्रम के पास
बसी झोपड़ियों को हटाने के लिए
बुलडोजर चलाने का आदेश दिया


ठीक उसी समय
जब आन्ध्र प्रदेश के
किसानों ने
तय किया कि ऐसे में सबसे बेहतर है
आत्महत्या करना


ठीक उसी समय
मिन्टो ब्रिज के नीचे
कड़ाके की सर्दी से
लड़ता हुआ एक भिखारी
मरता है ।


यह सब कुछ
ठीक उसी समय
जब अमेरीका के राष्ट्रपति ने
घोषणा की -
‘भारत अब विकास कर रहा है ।’ 
<|endoftext|>
<|startoftext|>
रात के हारमोनियम पर
बजता है एक क्षीण स्वर
सीटी बजाती हुई रेलगाड़ी
दूर जाकर रूक गई है ।


बैचेन आत्माओं को
नींद कहाँ आती है ?


गुदरी से बाहर निकलती देह
ताकती है आसमान को
समय का रथ कहीं
कीचड़ में फँसा-सा लगता है
भीषण रात ये
सीने पर वज्रपात ये
कटेगी मगर रात ज़रूर
स्मृतियाँ भाप बन
थोड़ा गर्मा रही है मन को
शांत क्षणों में
काँपती हैं क्षीण कायाएँ ।


मगर अभी-अभी खुलते देखा
कुछ कोंपलों को
बढ़ रहे हैं ये
लेकर खाद पानी मिट्टी से
हम भी तो टिके हैं
इन्हीं मिट्टियों पर
खुदे न सही जुड़े तो हैं ।
कुछ बढ़ेंगे
हम ज़रूर
दुःख अभी आधा ही है
पकड़े हुए है मिट्टी
आधा दुःख
यह आधी रात
सुबह के इंतज़ार में 
<|endoftext|>
<|startoftext|>
वह जब ‘अ’ के साथ था
तो ‘ब’ के विरोध में था
जब वह ‘ब’ के साथ था
तो ‘अ’ के विरोध में था
फिर ऐसा हुआ की
‘अ’ और ‘ब’ मिल गए
अब ?
वह रह गया
बस था । 
<|endoftext|>
<|startoftext|>
हर तरफ अथाह जल
जैसे डूब जाएगा आसमान
यही दिखाता है टी०वी०
एक डूबे हुए गाँव का चित्र
दिखाने से पहले
बजाता है एक भड़कीली धुन
और धीरे-धीरे डूबता है गाँव
और तेज़ बजती है धुन ...


एक दस बरस का अधनंगा बच्चा
कुपोषित कई दिनों से रोता हुआ
दिखता है टी०वी० पर
बच्चा डकरते हुए कहता है--
भूखा हूँ पाँच दिन से
कैमरामैन शूट करने का मौक़ा नहीं गँवाता
बच्चा, भूखा बच्चा
कई दिन का भूखा बच्चा
क़ैद है कैमरे में ...


टी०वी० पर फैलती है तेज़ रोशनी
बदलता है दृश्य
डूबता हुआ गाँव डूबता जाता है
बच्चा, भूखा बच्चा


हर तरफ़ है अथाह जल
हर तरफ़ है अथाह रौशनी ... 
<|endoftext|>
<|startoftext|>
डूबता हुआ गाँव
एक ख़बर है


डूबता हुआ बच्चा
एक ख़बर है


ख़बर के
बाहर का गाँव
कब का डूब चुका है


बच्चे की लाश
फूल चुकी है


फूली हुई लाश
एक ख़बर है ... 
<|endoftext|>
<|startoftext|>
जब डूब रहा था
सब-कुछ
तुम अपने
मज़बूत किले में बंद थे


जब डूब चुका है
सब-कुछ
तुम्हारे चेहरे पर अफ़सोस है
तुम डूबे हुए आदमी के
प्रतिनिधि हो... 
<|endoftext|>
<|startoftext|>
एक डूबते हुए आदमी को
एक आदमी देख रहा है


एक आदमी यह दृश्य देख कर
रो पड़ता है


एक आदमी
आँखें फेर लेता है


एक आदमी हड़बड़ी में देखना
भूल जाता है


याद रखो
वे तुम्हें भूलना सिखाते हैं ... 
<|endoftext|>
<|startoftext|>
एक गेंद डूब चुकी है
एक पेड़ पर बैठे हैं लोग


एक पेड़ डूब जाएगा
डूब जाएँगी अन्न की स्मृतियाँ
इस भयँकर प्रलयकारी जलविस्तार में
एक-एक कर डूब जाएगा सब-कुछ ...


एक डूबता हुआ आदमी
बार-बार ऊपर कर रहा है अपना सिर
उसका मस्तिष्क अभी निष्क्रिय नहीं हुआ है
वह सोच रहा है लगातार
बचने की उम्मीद बाक़ी है अब भी ... 
<|endoftext|>
<|startoftext|>
और लड़के जवान हो गए
वक़्त की पीठ पर चढ़ते
लुढ़कते फिसलते
लड़के जवान हो गए


उदास मटमैला फीका शहर
तेज़ रौशनी के बिजली के खम्भे
जिनमे बरसों पहले बल्ब फूट चुका है
अँधेरे में सिर झुकाए खड़े जैसे
कोई बूढा बाप जवान बेटी के सामने
उसी शहर में देखते-देखते
लड़के जवान हो गए


लड़के जिन्होंने क़िताबें
पढ़ी नहीं सिर्फ बेचीं
एक जौहरी की तरह
हर किताब को उसके वज़न से परखा
गली-गली घूमकर आइसक्रीम बेचीं
चाट-पापड़ी बेचीं
जिसका स्वाद उनके बचपन की उदासी में
कभी घुल नहीं सका
वे ही लड़के जवान हो गए


एकदम अचूक निशाना उनका
वे बिना किसी ग़लती के
चौथी मंज़िल की बाल्कनी में अख़बार डालते
पैदा होते ही सीख लिया जीना
सावधानी से
हर वक़्त रहे एकदम चौकन्ने
कि कोई मौक़ा छूट न जाए
कि टूट न जाए
काँच का कोई खिलौना बेचते हुए
और गवानी पड़े दिहाड़ी
वे लड़के जवान हो गए


बेधड़क पार की सड़कें
ज़रा देर को भी नहीं सोचा
कि इस या उस गाड़ी से टकरा जाएँ
तो फिर क्या हो ?
जब भी किसी गाड़ीवाले ने मारी टक्कर
चीख़ते हुए वसूला अस्पताल का खर्च
जिससे बाद में पिता के लिए
दवा ख़रीदते हुए कभी नहीं
सोचा चोट की बाबत
वे लड़के जवान हो गए


अमीरी के ख़्वाब में डूबे
अधजली सिगरेट और बीडियाँ फूँकतें
अमिताभ बच्चन की कहानियाँ सुनातें
सुरती फाँकते और लड़कियों को देख
फ़िल्मी गीत गाते
लड़के जवान हो गए


एक दिन नकली जुलूस के लिए
शोर लगाते लड़के
जब सचमुच में भूख-भूख चिल्लाने लगे
तो पुलिस ने दना-दन बरसाईं गोलियाँ
और जवान हो रहे लड़के
पुलिस की गोलियों का शिकार हुए


पुलिस ने कहा वे खूँखार थे
नक्सली थे तस्कर थे
अपराधी थे पॉकेटमार थे
स्मैकिए थे नशेड़ी थे


माँ बाप ने कहा
वे हमारी आँख थे वे हमारे हाथ थे
किसी ने यह नहीं कहा वे भूखे
और जवान हो गए थे


बूढ़े हो रहे देश में
इस तरह मारे गए जवान लड़के 
<|endoftext|>
<|startoftext|>
नदी के अँधरे तल में
काँपती है पानी की छायाएँ
नदी का कोई चेहरा
अँधेरे में याद
नहीं कर पाता हूँ ।


रात के इस शमशानी सन्नाटे में
क्यों याद आती है नदी ?
पर मैं नदी को याद भी तो नहीं कर पा रहा हूँ
किस चेहरे से याद करूँ
नदी को ?
उस घाट से
जहाँ रग्घू धोबी और उसका परिवार
धोता था कपड़े
या उसे सिरे से जहाँ
ठकवा चाचा मारते थे मछली
या उस छोर से
जो मेरी नन्हीं आँखों से
बरबस बहती हुई चली आती थी


नदी के बारे में सोचना
ऐसा है जैसे
बुढ़ापे में बचपन के
किसी टूटे हुए खिलौने की याद
बचपन में नदी एक
खिलौने की तरह ही तो थीं
मिट्टी के घर सबसे पहले
नदी के किनारे ही बनाए
पास के जंगल से
पुटूस के फूल
बिखेर देते थे हम
पर तब तक सूरज
दूर चला जाता
और नदी का अँधेरा
घर के दरवाज़ों के भीतर
प्रवेश कर जाता
हमें लौटना होता
अँधेरा बचपन से हमारी स्मृतियों में
लौटने जैसा ही कुछ था
पर एक दिन
कुछ बड़े होने पर
पिता ने कहा -
‘अँधेरे में दिया जलाना चाहिए’
तो लगा अँधरे का मतलब
बदल रहा है
पर नदी का अँधेरा
अब तक यूँ ही
पसरा हुआ है, मेरे ज़ह्न में।
      
हम बड़े होते रहे
और नदी सिकुड़ती रही
अब हम मिट्टी के घर
नदी के किनारे नहीं बनाते
पुटूस के फूल कोई और
तोड़ लेता था
नदी चुपचाप सब कुछ देखती थी


नदी का चेहरा
कभी नहीं उभर पाया
मेरी स्मृत्ति में
मैंने कई बार माँ को रोते हुए
नदी की तरह देखना चाहा था
पिता जब शाम को लौटकर
दालान के अँधेरे कोने में
बैठे होते
तो मैं उन्हें नदी की तरह
ख़ामोश पाता
पर इन दोनों में कोई भी चेहरा
नदी जैसा मुझे कभी नहीं लगा ।
गाँव की सबसे अधिक
हँसने वाली चाची के होंठों तले
दबा साड़ी का किनारा
कभी नदी के किनारों की तरह
नहीं कौधा मेरे जह्न में


बस कभी-कभी
एक मिट्टी का घर
जिसमें कुछ अँधेरे, कुछ उजाले कोने होते
जैसी कुछ लगती थी नदी
अगले ही क्षण
मिट्टी का घर ठहकर टूट जाता
नदी का चेहरा बिखर जाता
अचानक से घर के वे बिखरे टुकड़े
नदी के अँधेरे तल में
समा जाते
सब कुछ ख़ामोश हो जाता


नदी के सबसे अधिक ख़ामोश
पाया है मैंने
बुढ़ापे में पिता से भी ज़्यादा
पति के घर से लौट आई
बहन से भी ज़्यादा


पर नदी हमेशा
ख़ामोश ही नहीं रही
नदी का चीख़ना भी सुना है मैंने
और देखा है लोगों की आँखों में
नदी का ख़ौफ़ भी
नदी की चीख़ ने
बहुत ख़ामोश कर दिया था हमें
हम सबके चेहरों पर
मिट्टी के घरों का टूटना साफ़ नज़र आता
 
पर इस बार नदी बदल गई थी
उसके किनारे बच्चे खेलने नही जाते
पुटूस के जंगलो तक को नही छोड़ा था नदी ने
मिट्टी के घर अब नदी के किनारे
नहीं बनते
सिर्फ एक रेतीला विस्तार
जिसमें दूर से कभी-कभी पानी की चमक
कौंध जाती
नदी बहुत सिकुड़ चुकी थी
यह सिकुड़ना
शायद उसका पश्चाताप हो
शायद उसका दुःख
उसके बचपन की स्मृति
बुढ़ापे का कोई रोग
या शायद कुछ भी नहीं
कितने चेहरे उभरते हैं नदी के
और नदी बस नदी बनकर
बह जाती है
स्मृति में
शहर की चिल-पों में
सबसे उदास क्षणों में
सबसे अँधेरे पलों में
जागी रातों में
सिगरेट के धुएँ के बाहर
पुल पर ख़ामोश टहलते हुए
महसूसते हुए
घर के अँधेरे कोनों को
याद आती है
बचपन की नदी
मिट्टी का घर
पुटूस के फूल 
<|endoftext|>
<|startoftext|>
रात को
पुरानी कमीज़ के धागों की तरह
उघड़ता रहता है जिस्म
छोटुआ का


छोटुआ पहाड़ से नीचे गिरा हुआ
पत्थर नहीं
बरसात में मिटटी के ढेर से बना
एक भुरभुरा ढेपा है
पूरी रात अकड़ती रहती है उसकी देह
और बरसाती मेंढक की तरह
छटपटाता रहता है वह


मुँह अँधेरे जब छोटुआ बड़े-बड़े तसलों पर
पत्थर घिस रहा होता है
तो वह इन अजन्मे शब्दों से
एक नयी भाषा गढ़ रहा होता है
और रेत के कणों से शब्द झड़ते हुए
धीरे-धीरे बहने लगते हैं


नींद स्वेप्न और जागरण के त्रिकोण को पार कर
एक गहरी बोझिल सुबह में
प्रवेश करता है छो‍टुआ
बंद दरवाज़ों की छिटकलियों में
दूध की बोतलें लटकाता छोटुआ
दरवाज़े के भीतर की मनुष्यता से बाहर आ जाता है
पसीने में डूबती उसकी बुश्शर्ट
सूरज के इरादों को आँखें तरेरने लगती हैं


और तभी छोटुआ
अनमनस्क-सा उन बच्चों को देखता है
जो पीठ पर बस्ता लादे चले जा रहे हैं


क्या दूध की बोतलें,अख़बार के बंडल
सब्ज़ी की ठेली ही
उसकी क़िताबें हैं...
दूध की खाली परातें
जूठे प्लेट, चाय की प्यालियाँ ही
उसकी कापियाँ हैं...
साबुन और मिट्टी से
कौन सी वर्णमाला उकेर रहा है छोटुआ ?


तुम्हारी जाति क्या है छोटुआ ?
रंग काला क्यों है तुम्हारा ?
कमीज़ फटी क्यों है?
तुम्हारा बाप इतना पीता क्यों है ?
तुमने अपनी कल की कमाई
पतंग और कंचे खरीदने में क्यों गँवा दी ?
गाँव में तुम्हारी माँ, बहन और छोटा भाई
और माँ की छाती से चिपटा नन्हका
और जीने से उब चुकी दादी
तुम्हारी बाट क्यों जोहते हैं ?...
क्या तुम बीमार नहीं पड़ते
क्या तुम स्कूल नहीं जाते
तुम एक बैल की तरह क्यों होते जा रहे हो
छोटुआ ?


बरतन धोता हुआ छोटुआ बुदबुदाता है
शायद ख़ुद को कोई किस्सा सुनाता होगा
नदी और पहाड़ और जंगल के
जहाँ न दूध की बोतलें जाती हैं
न अख़बार के बंडल
वहाँ हर पेड़ पर फल हैं
और हर नदी में साफ़ जल
और तभी मालिक का लड़का
छोटुआ की पीठ पर एक धौल जमाता है –
"साला ई त बिना पिए ही टुन्नै है
ई एतवे गो छोड़ा अपना बापो के पिछुआ देलकै
मरेगा साला हरामख़ोर
खा-खा कर भैंसा होता जा रहा है
और खटने के नाम पर
माँ और दादी याद आती है स्साले को"


रेत की तरह ढहकर
नहीं टूटता है छोटुआ
छोटुआ आकाश में कुछ टूँगता भी नहीं
न माँ को याद करता है न बहन को
बाप तो बस दारू पीकर पीटता था


छोटुआ की पैंट फट गई है
छोटुआ की नाक बहती रहती है
छोटुआ की आँख में अजीब सी नीरसता है
क्या छोटुआ सचमुच आदमी है
आदमी का ही बच्चा है छोटुआ क्या ?
क्या है छोटुआ?


पर
पहाड़ से लुढ़कता पत्थर नहीं है छोटुआ
बरसात के बाद
मिट्टी के ढेर से बना ढेपा है
छोटुआ धीरे-धीरे सख़्त हो रहा है
बरसात के बाद जैसे मिट्टी के ढेपे
सख़्त होते जाते हैं
और कभी तो इतने सख़्त कि
पैर में लग जाए तो
ख़ून निकाल ही दे 
<|endoftext|>
<|startoftext|>
वे बचाएँगे पृथ्वी को
जी-२० के सम्मलेन में
चिंतित उनकी आँखें
उनकी आँखों में डूबती पृथ्वी


नष्ट हो रहा है पृथ्वी का पर्यावरण
पिघल रही है बर्फ़
और डूब रही है पृथ्वी
वे चिंतित हैं पृथ्वी कि बाबत
जी-२० के सम्मलेन में
 
पृथ्वी का यह बढ़ता तापमान
रात का यह समय
और न्योन लाइट की
रौशनी में जगमगाता हॉल
हॉल में दमकते उनके चेहरे
और उनके चेहरे से टपकती चिंताएँ
और चिंताओं में डूबती पृथ्वी !


क्या पृथ्वी का डूबना बच रहा है
जी-२० के इस सम्मलेन में ?
कौन सी पृथ्वी बचायेंगे वो
वो जो ग्लोब सरीखी रखी है
जी-२० के इस सम्मलेन में !
क्या प्लास्टिक की वह पृथ्वी
डूब जाएगी ?


डूबते किसान को कुछ भी नहीं पता
डूबती पृथ्वी के बारे में
जी-२० के सम्मलेन को वह नहीं जानता
उसे पता है हल के फाल और मूठ का
जो धरती की छाती तक जाती है
जहाँ वह बीज बोता है
और महीनों, वर्षों, सदियों
सींचता है अपने पसीने से
ताकि बची रहे पृथ्वी


बाँध टूट गया है
किसी भी वक़्त डूब सकता है गाँव
लहलहाती फसल डूब जाएगी
डूबता किसान डूबती धरती के बारे में सोचता है
जी-२० की तरह नहीं
किसान की तरह
अपने निर्जन अँधकार में


यह बारह का वक़्त है
जी-२० का सम्मलेन ख़त्म हो रहा है
सुबह अख़बारों में छपेंगी उनकी चिंताएँ
वे एक दूसरे का अभिवादन करते हैं
और रात के स्वर्णिम होने की शुभकामनाएँ देते हैं


नदी के शोर के बीच
टूटता है बाँध
किसान के सब्र का
उसकी आँखों के आगे नाचते हैं
उसके भूखे बिलखते बच्चे
दिखती है देनदार की वासनामयी आँखें
उसकी बीबी को घूरते


एक झटके से खोलता है
वह डी०डी०टी० का ढक्कन !


सुबह के अख़बार पटे पड़ें है
सफल जी-२० के सम्मलेन की ख़बरों से
डूबते गाँव में कोलाहल है
किसान की लाश जलाई नहीं जा सकेगी
वह उन फ़सलों के साथ
बह जाएगी जी-२० के सम्मलेन के पार
समुद्र में !


आख़िर कब तक
बची रहेगी पृथ्वी ? 
<|endoftext|>
<|startoftext|>
रात-रात भर कविता के शब्द
रेंगते है मस्तिष्क में
नींद और जागरण की
धुँधली दुनिया में
फँसा मैं
रच नहीं पाता कविता
पक्षियों की कतारें
आसमान को ऊँचाइयों से
चिपकी गुज़री जाती हैं
चाँद यूँ ही
ताकता रहता है धरती को
और दोस्त लिखते रहते है कविता
नीली और गुलाबी कापियाँ
भरती जाती हैं
भरती जाती है एक रात
टूटी हुई नींद और अधूरे सपनों से


सूरज की अंतड़ियों से पिघल कर
रात
बर्फ़ में तब्दील हो जाती है
मेरी तलहथियों का पसीना
सूखने लगता है
आँखों में कौंधने लगती है
सफ़ेद उदासी


और फिर
मेरे अधूरे सपनों में
रात सुलग रही होती है।
सड़े हुए पानी के
बुलबलों की तरह
स्मृतियाँ गँधाने लगती हैं ।


एक भाप-सी
उड़ती है मेरे चारों ओर
एक पत्ता खड़कता है
निस्तब्ध शांति हर ओर
जैसे पृथ्वी अचानक
भूल गई हो घूमना
जैसे दुनिया में
किसी भूकंप
किसी ज्वालामुखी के फटने
किसी समंदर के उफ़नने
किसी पहाड़ के टूटने की कोई
आंशका ही नहीं बची हो ।
डर लगता है इतनी शांति से


कोई बिल्ली ही आए
कोई चूहा ही गिरा जाए
पानी का ग्लास
कुछ, कुछ तो हिले


चीख़ते पक्षी तब्दील होने लगते हैं
इंसानों में
सूरज का रक्तिम लाल रंग
फैल जाता है आसमान में
कलियाँ गुस्से में बंद
फूलों में तब्दील नहीं होतीं । 
<|endoftext|>
<|startoftext|>
हाँलाँकि हो कुछ नहीं रहा है
बस पत्ते टूटकर गिर रहे हैं
और धूल उड़ रही है
शताब्दियों की धूल उड़ रही है
रोज़-रोज़ इच्छाओं पर जम रही है धूल
रोज़-रोज़ पुरानी पड़ती जा रही हैं इच्छाएँ
रोज़-रोज़ कुछ नहीं हो रहा


एक थका हुआ आदमी
गुस्से से देखता है दूर
और थूक देता है ज़मीन पर
उसके भीतर का डर पुराना हो रहा है
पुरानी होती जा रही है स्मृतियाँ
जिसमें धधकती हुई महीन आग
अब धीमी पड़ती जा रही है


हालाँकि अब शाम हो रही
और लोग लौट रहे हैं
लोग कहाँ से आ रहे हैं ?
लोग कहाँ जा रहे हैं
लोग नहीं जानते
और लोग चल रहें हैं
और लोग रूके हुए हैं
और शाम हो रही है


अभी रोशनी के जलने तक
भीतर पसरेगा अँधकार
बहुत गहरी हैं जड़े इसकी
बिना रौशनी के अँधकार
कैसे जमा लेता है अपनी जड़ें


यह ठीक वक़्त है
दरवाज़ों के बन्द होने का
घर का शोर
बाहर की ओर जा रहा है
इससे पहले कि नष्ट हो बाहर की शांति
बंद कर लेना चाहिए घर के दरवाज़ों को
खिड़कियों को
बुझा देनी चाहिए रोशनी
इससे पहले एक घर
फैल जाए बाहर
घर को छिपा लेना चाहिए


घर हमारी इच्छाओं की क़ब्रगाह
जहाँ टँगे हैं
स्मृतियों के पीले पड़ गए पत्ते


एक अधेड़ उम्र वाली औरत
एक काँपते टाँगों वाला आदमी
एक रेंगता हुआ बच्चा
एक मुरझाई हुई स्त्री
ये चार स्तंभ हैं
जिनके कंधों पर टिका है घर


ये सब एक दूसरे से अपरिचित हैं
इन सबकी अपनी दुनिया है
इन सबके अपने खाली कमरे है
जिनमें भीतर तक ख़ूब अँधेरा है
यह घर है
बंद है जिसकी खिड़कियाँ-दरवाज़े


हाँलाँकि हो कुछ नहीं रहा है
बस पत्ते टूटकर गिर रहे हैं
उस काँपती टाँगोंवाले आदमी को
पिता कहा जा सकता है
उसे माँ, उसे पत्नी
उसे बेटी
और किसी को कुछ भी नहीं


ये महीने के आख़िरी दिन हैं
काम से निकाला जा चुका आदमी
घर के उस हिस्से को
बहुत नफ़रत से देखता है
जहाँ टँगा हुआ कैलेण्डर
फड़फड़ा रहा है
वहा धूल की एक मोटी परत
जम चुकी है
पुराने पड़ रहे कैलेण्डर में
खाली बैठने के नए महीने
आने वाले है । 
<|endoftext|>
<|startoftext|>
पृथ्वी के नीचे
कई सौ मीटर नीचे
एक दुनिया बसाई जा रही है
और आदमी जा रहा है चाँद की तरफ़
इधर-उधर लड़ रहे है भूखे शेर
और झपट्टा मारकर नोच लेते है चिड़ियों को
अख़बारों में एक बहस
पृथ्वी अधिक गर्म है
या सूरज
से रात की शुरूआत है
पहरे पर बैठा उल्लू सपने देख रहा है


गीदड़ परेशान है
प्रधानमंत्री को नींद नहीं आ रही है


एक जम्हाई लेता हुआ आदमी
खा लेना चाहता है पूरे देश को
एक देश का आकार
आदमी के मुहँ जितना है
सोचते है चूहे
और घुस जाते हैं पृथ्वी के पेट में


इस शहर में मौसम नहीं बदल रहा
मौसम विभाग का दफ़्तर
बंद है बरसों से
सारे कर्मचारी परचून की दुकान चलाते हैं
परचून माने फार्चून
माने क़िस्मत
आप फ़ुटपाथ पर चल रहे हैं
और एक आदमी
अपनी कटी हुई टाँगें दिखाता है
जिनका ज़ख़्म अभी ताज़ा है
क्या ज़ख़्म के रंग के हिसाब से
मिलनी चाहिए उसे भीख ?
मुश्किल सवाल है
आप सोचते है
और मूँगफली खाते हुए
ख़राब दाने को कोसने लगते है


क्यों अजायबघर के सारे जानवर
शहर में घुस आए है
क्यों बाढ़ का सारा कूड़ा-करकट
राजधानी के सबसे बड़े चौक पर जमा है
पूछता है एक आदमी अदालत में
और ठठा कर हसँता है जज
कहता है
यह निर्णय संसद करेगी


हालाँकि ये सारी बहसें
ये सारी चर्चाएँ
बस चंद लोग कर रहे हैं
बाकी तो बिछा रहे हैं उनके लिए कालीन
और उगा रहे हैं अन्न


वे चूहों से उधार लेते है
रात भर के लिए ‘बिल’
और टाँगे सिकोड़कर सो जाते है
देखते हैं सपना
एक पहाड़ के पीछे उगता है सूरज
चमकता है नदी में जल
नदी के किनारे
खुले में है उनके घर
दूर तक जाती एक पगडंडी
जाती है चाँद पर । 
<|endoftext|>
<|startoftext|>
एक अजीब सा संयम है
हवाओं में यहाँ
पत्ते क़ायदे से टूटकर गिर रहे हैं
चेहरे पर कोई उफ़ नहीं
नदियाँ बह रही हैं
शोर और संगीत के बीच की लय से
गठा हुआ दर्द का चेहरा
उसपर पाउडर की हल्की सफ़ेदी
और तिसपर धूप की चमक
नाटे क़द की औरतें
दिन भर मक्खियों की तरह
भिनभिनाती हैं


अपने पति की आज्ञाकारी बेटी की तरह
शहर की रोशनी में
देखती हैं अपना चेहरा
और उम्र का हिसाब लगाते हुए
उदासी में
पीठ के खरोंचों को
ब्लाउज सिलाई से जोड़ देती है


कभी लगता है
शहर बरसात का धोंधा है
जिसकी पीठ के भीतर
लिजलिजे माँस सी चिपकी हुई जनसँख्या
दीवार से लटकी हुई
आहिस्ते-आहिस्ते घिसट रही है


साइकिल के पहियों की गति में
डूब रहा है दिन
इन्तज़ार करती हुई पत्नियाँ
कैलेण्डर पर दूध का हिसाब
लिखती हैं
और रात में गर्भनिरोधक को
तकिए के नीचे छिपा देती है


ऐसी ही एक सुबह
इसी संयम भरी हवा की बीच
एक नागरिक के जाने का शोक
और एक भावी नागरिक के पैदा होने की ख़ुशी
वातावरण में फैल जाती है




घात लगाती हुई बिल्ली
आहिस्ते से घुसती है रसोई में
और पी जाती है सारा दूध
कहीं कोई आहट नहीं होती । 
<|endoftext|>
<|startoftext|>
भीतर जल रही महीन आग
के बावजूद
सब कुछ ठंडा है
बाहर हवा है रूकी हुई
मरियल रोशनी में
चल रहा आदमी का एक झुँड
बढ़ रहा है निश्चित दिशा की ओर
उसके ऊपर तनी हुई है
आसमान की चादर ।


कितना सुकून है
कि आसमान में कोई छेद नहीं
और आसमान के पार का सच
बहने लगता है ख़ून में
सफ़ेद कोशिकाओं में फैलने लगती है रात
तुम कहते हो भूख
और आख़िरी दीया भी
बुझ जाता है
ठंडे पानी की चोट
पेट बर्दाश्त कर सकता है
कब तक?
बच्चों की चुप्पी
सवाल करती है!


एक दिन निकलेगा
सचमुच का दिन
और भूख लगेगी
एक फ़रेब-सी
रात भर में


रात भर में
बदल सकता है कुछ भी
एक सूखता हुआ पत्ता
टूटकर गिर सकता है
बातों की गर्माहट से
कट सकती है रात !
पत्नी पूछना चाहती है
और चुप है
घर.... ?


इस चुनाव के बाद
दिन को कुछ और कहा जाएगा
रात ऐसी नहीं होगी
बच्चे ख़ुश रहेंगे हरदम
पत्नी की साड़ी का रंग
हरा, नीला, पीला, लाल
और गुलाबी होगा
पैर और सड़क के बीच
एक जोड़ी अदद चप्पल होगी


इस चुनाव के बाद
आसमान में छेद होगा
टूट-टूट कर गिरेगा सूरज
धू-धू कर जल जाएँगे दुख
सुख की इच्छाएँ होंगी
अनंत तक फैली


इस चुनाव के बाद
आकाश के पार
आकाशगंगाओं तक फैली
सुबह होगी !
बच्चे कुनुमुना रहे हैं
मतदाताओं का लिबास पहनने से पहले
तुम्हारे जर्जर घर पर
हो रही है भूख की बारिश


बज चुका है चुनाव का बिगुल
इस बार भी तुम नहीं डाल पाओगे
अपना वोट !!


बेरोज़गारी के दिन
फ़कत धूल फाँकते
दिनों में
सस्ती चायों का सहारा है
इस ऊँघते मौसम में
पेड़ों का हिलना
एक दोस्त की मुस्कराहट की तरह है


हालाँकि अभी
चप्पल को
थैले को
ओर कुर्ते को
कुछ भी नहीं पता


धीरे-धीरे जान जाएँगे वे भी
भीतर एक कोना
रिस रहा है लगातार


चलते हुए पाँव की थकान
चप्पल से उठते हुए
पैरों की माँसपेशियों से गुज़रते
पेट की अतड़ियों में फैलने लगेगी


थकान हर बार क्यों इन दिनों
भूख की शक़्ल अख़्तियार कर लेती है ?


शाम, लौटते हुए
अक्सर याद आते हैं दोस्त
दोस्त क्या कम रोशनी की आमद हैं
जो दिन के बुझने पर
चिराग की तरह टिमटिमाने लगते हैं ।


पत्नी का चेहरा
थोड़ा उलझा हुआ है इन दिनों
चूड़ियों की खनक
खाली बरतनों की आवाज़ पैदा करती है


कोई कुछ नहीं कहता
बस एक चुप्पी है की
बोल रही है


घर शांत है
सड़क शांत है
शहर शांत है
हवा में फड़फड़ाता हुआ कैलेंडर बोल रहा है ।


आँसुओं को इंतज़ार है
बत्ती बुझने को
एक पूरी रात पड़ी है खाली 
<|endoftext|>
<|startoftext|>
जब रौशनी हुई
तो मै पढ़ने लगा
और अँधेरा हुआ
तो ख़ुद से लड़ने लगा


पढ़ाई और लड़ाई के बीच
एक अदद ज़िंदगी गुज़रती रही
ठहरती रही
चढ़ती रही
उतरती रही
पिछड़ती रही
नहीं कहूँगा की
सड़ती रही


रौशनी का ख़याल था
वैसे दिल को थोड़ा मलाल था
सबसे ऊपर एक ज़रूरी सवाल था
कि सवाल गुम हो गए थे
और हम ढूँढ़ लिए गए थे
हम पहचान लिए गए थे
हमारी शिनाख़्त हो चुकी थी
हम पिट चुके थे
हम सराहे जा चुके थे
हम चूक गए थे
हम चुन लिए गए थे
और हम कुछ नहीं हुए थे


कुछ नहीं का जुमला
ख़ूब चलता था
मसलन कुछ नहीं
बरसात है
धूप है
रात है
क़त्ल है
वारदात है
पुलिस है
नक्सलाइट है
अँधेरा है
लाइट है
और कुछ नहीं था


क्या हम जंगलो से भाग आए थे
अपनी कटी हुए पूँछ की तलाश में
किसी मूसा के पीछे
किस आदम औ'हौवा की स्मृति में
हम जी रहे थे


धूप में हम पीले पड़े
बरसात में गीले
और ठंड का धुँधलापन
एक नीलापन बन गया


पिता हमारे रास्ते में
बस की तरह नहीं आते थे
वे आते थे और चले जाते थे
दिन की तरह
मौसम की तरह
ख़त की तरह
भूख की तरह
रुमाल की तरह
और कभी-कभी
अँधकार की तरह


पिता अँधकार की तरह
नहीं डूबते हुए संस्कार की तरह
आते थे
और रात भर चौकी पर
करवटों की तरह
इधर से उधर
उधर से इधर
और घर
घर से बाहर
बाहर से घर तक
चले आते थे


हम भी चले थे
घर से बेघर की तरह
बेघर होकर घर की तरफ़
घर की तरफ़ पिता नहीं
रौशनी थी
रौशनी में पिता नहीं
पिता की अनुपस्थिति थी


शाम ढलती थी
और ख़त आते थे
ख़त में कुहरती माँ
डकरते घर
उजड़ते शहर
टूटती सड़क
उफ़नती नदी
और एक हँसता
गुलाबी निशान आता था
महज़ खत आते थे
और सब आते थे
और सब चले जाते थे


ख़त आता
पिता बेकार हो जाते
और हम बेरोज़गार
बेकारी और बेरोज़गारी के बीच
टँगा हुआ चँद्रमा था
टँगी हुई थी माँ की पुरानी फोटो
जिसमे माँ नायिका-सी मुस्कुराती थी


मित्र कहते
बेकारी और बेरोज़गारी के बीच
जैनरेशन-गैप है
और इन व्याख्याओं में
बेरोज़गारी और बेकारी दोनों सुरक्षित थे


सुरक्षित था जीवन
आरक्षित था मन
केंद्रित था पतन
और ठगा जा रहा था वतन


हम भी ठगे जा रहे थे
ठग रहे थे
सो रहे थे
जग रहे थे


कुछ था जो नहीं था
जो नहीं था हम वहीँ थे
हम कहाँ थे
हम जहाँ थे
वहीँ नहीं थे
इसी तरह जीवन
था और है के बीच
एक बिसरे हुए पहाड़े-सा
याद आता और चला जाता
महज जोड़-घटाव था
और हिसाब था की नदी
की तरह चढ़ता जा रहा था


बाढ़ की घोषणाएँ थी महज़
और कूड़ा-कतवार
गले तक भर आता
मरे हुए साँप
और उनके पेट में मरे हुए अंडे
मरे हुए अंडों में
मरी हुए कोशिकाएँ
जिनके भीतर गतिमान अणु
अणुओं के मध्य
कहीं झिलमिलाता परमाणु था


दुनिया की व्याख्या हो रही थी
और लगता था की
अब दुनिया समझी जा चुकी है
इसलिए लोग चन्द्रमा
और मंगल
और बृहस्पति
और यहाँ तक की शनि को समझ रहे थे
और सब समझ रहे थे
की वे क्या समझ रहे थे
वे समझ रहे थे की
वे कुछ नहीं समझ रहे थे
और एक दिन समझते हुए
वे कही नहीं रहे थे
बस, नहीं रहने का समझना था
और समझ-समझ कर रहना था
 
बेरोज़गारी और रेज़गारी के
अंतर्संबंधों की जटिल व्याख्याएँ थीं
व्याख्याओं के लिए सुविधाओं का अम्बार था
कल तक जहाँ पहाड़ था
आज वहाँ दैनिक अख़बार था


अख़बारों में ख़बरें थी
ख़बरों के ख़बरची थे
कुछ सच्चे
कुछ नक़लची थे
नक़लचियों की भी नक़लें थी
और शक़्लों के भीतर भी शक़्लें थी


कुछ नहीं था
बस भीतर की एक जिरह
रात की बुदबुदाहट
कुछ घटने का स्वप्न
कुछ ख़तरनाक
कुछ ख़ौफ़नाक इच्छाएँ थीं
जो महज़ इच्छाएँ बनकर रह गई थीं


एकालाप और संलाप का ल्म्बा नाटक था
जिसके बीच गायकों का लम्बा अलाप था
कहीं मन्त्र जाप था
तो कहीं विलाप था
व्याख्याएँ थी
व्याख्याओं के भीतर भी व्याख्याएँ थी
उसके भीतर आदमी था
जिसके भीतर जनसँख्या थी
देश था राष्ट्र था
नियम थे कानून थे
घर थे बाज़ार थे
शहर थे कारोबार थे
और लोग बेकार थे


गोली चलती
और संसद में बहस होती
बहस होती और गोली चलती


सब कुछ के बावजूद
एक भुलाए जा सकने वाले
स्वप्न की तरह का
ये दौर गुज़र रहा था
 
स्मृतियाँ थीं
और स्मृतियों के पहाड़ थे
पहाड़ पर मीनार थी
मीनार पर झूलता एक क्रॉस था
कुछ कहते वह घड़ी है
कुछ बताते वह ईसा मसीह है


सभ्यताओं के नदी के किनारे
होने की आदिम स्मृतियाँ
डायनासोर के फॉसिल के
डी० एन० ए० में दर्ज़ थी
जिसके बारे में सब चुप थे
तिस पर भी
कवि कलाकार बेहद ख़ुश थे 
<|endoftext|>
<|startoftext|>
गाँव से लौटते हुए
इस बार पिता ने सारा सामान
लदवा दिया
ठकवा मुसहर की पीठ पर


कितने बरस लग गए ये जानने में
मुसहर किसी जाति को नहीं
दुःख को कहते हैं 
<|endoftext|>
<|startoftext|>
बच्चे जो की चोर नहीं थे
चोरी करते हुए पकड़े गए
चोरी करना बुरी बात है
इस एहसास से वे महरूम थे


दरअसल अभी वे इतने
मासूम और पवित्र थें
की भूखे रहने का
हुनर नहीं सीख पाए थे 
<|endoftext|>
<|startoftext|>
सड़क पर चलते हुए एक बच्चे ने घुमाकर
एक घर की तरफ़ पत्थर फेंका
एक घर की खिड़की का शीशा टूट गया
पुलिस की बेरहम पिटाई के बाद बच्चे ने क़बूल किया
वह बेहद शर्मिंदा है कि उसका निशाना चूक गया 
<|endoftext|>
<|startoftext|>
उसके हाथ में अब कुदाल नहीं रही
उसके बीज सड़ चुके हैं
खेत उसके पिता ने ही बेच डाला था
उसके माथे पर पगड़ी भी नहीं रही
हाँ, कुछ दिन पहले तक
उसके घर में हल का फाल और मूठ
हुआ करता था


उसके घर में जो
नमक की आख़िरी डली बची है
वह इसी हल की बदौलत है
उसके सफ़ेद कुर्ते को
उतना ही सफ़ेद कह सकते हैं
जितना की उसके घर को घर
उसके पेशे को किसानी
उसके देश को किसानो का देश


नींद में अक्सर उसके पिता
दादा के बखार की बात करते
बखार माने
पूछता है उसका बेटा
जो दस रुपये रोज़ पर खटता है
नंदू चाचा की साइकिल की दुकान पर


दरकती हुए ज़मीन के
सूखे पपड़ों के भीतर से अन्न
के दाने निकालने का हुनर
नहीं सीख पाएगा वह


यह उन दिनों की बात है
जब भाषा इतनी बंजर नहीं हुई थी
दुनिया की हर भाषा में वह
अपने पेशे के साथ जीवित था
तब शायद डी०डी०टी० का चलन
भाषा में और जीवन में
इतना आम नहीं हुआ था


वे जो विशाल पंडाल के बीच
भव्य-समारोह में
मना रहे हैं पृथ्वी-दिवस
वे जो बचा रहे हैं बाघ को
और काले हिरन को
क्या वे एक दिन बचाएँगे किसान को
क्या उनके लिए भी यूँ ही होंगे सम्मलेन


कई सदी बाद
धरती के भीतर से
निकलेगा एक माथा
बताया जाएगा
देखो यह किसान का माथा है
सूंघों इसे
इसमें अब तक बची है
फ़सल की गंध
यह मिट्टी के
भीतर से खिंच लेता था जीवन-रस


डायनासोर की तरह
नष्ट नहीं हुई उनकी प्रजाति
उन्हें एक-एक कर
धीरे-धीरे नष्ट किया गया 
<|endoftext|>
<|startoftext|>
डूबता हुआ गाँव एक ख़बर है
डूबता हुआ बच्‍चा एक ख़बर है
ख़बर के बाहर का गाँव
कब का डूब चुका है
बच्‍चे की लाश फूल चुकी है
फूली हुई लाश एक ख़बर है ... 
<|endoftext|>
<|startoftext|>
जब डूब रहा था सब-कुछ
तुम अपने मज़बूत क़िले में बंद थे
जब डूब चुका है सब-कुछ
तुम्‍हारे चेहरे पर अफ़सोस है
तुम डूबे हुए आदमी के प्रतिनिधि हो.... 
<|endoftext|>
<|startoftext|>
एक डूबते हुए आदमी को
एक आदमी देख रहा है
एक आदमी यह दृश्‍य देख कर
रो पड़ता है
एक आदमी आँखें फेर लेता है
एक आदमी हड़बड़ी में देखना
भूल जाता है
याद रखो
वे तुम्‍हें भूलना सिखाते हैं ... 
<|endoftext|>
<|startoftext|>
एक गेंद डूब चुकी है
एक पेड़ पर बैठे हैं लोग
एक पेड़ डूब जाएगा
डूब जाएंगी अन्‍न की स्‍मृतियाँ
इस भयंकर प्रलयकारी जलविस्‍तार में
एक-एक कर डूब जाएगा सब-कुछ ...
एक डूबता हुआ आदमी
बार-बार ऊपर कर रहा है अपना सिर
उसका मस्तिष्‍क अभी निष्क्रिय नहीं हुआ है
वह सोच रहा है लगातार
बचने की उम्‍मीद बाक़ी है अब भी ... 
<|endoftext|>
<|startoftext|>
फ़ोन पर एक अपरीचित सी आवाज़ आई
कहा हलो!आप कैसे हैं?
मैंने कहा ठीक हूँ,
आप कौन?
उन्होंने कहा वे ‘निर्भय’ बोल रहे हैं
‘जागरण’ में थे पिछले दिनों
इससे पहले कि मैं कुछ पूछता
बढ़ गयी उनकी खांसी


थोडा संभले तो पूछने लगे-
कैसी है तबियत आपकी
मैंने कहा ठीक हूँ अब
हाँ ! उन्होंने कहा सुना था,
पिछले दिनों बहुत बीमार रहें आप
पर ले नहीं सका आपका हाल .


मैं कुछ कहता पर वे ही बोल पड़े
‘जागरण’ में आप थे
तो मुलाकात हो जाती थी


अब यह नौकरी भी छूट गयी
कलकत्ते सा शहर और बच्चे दो
कहीं किसी अखबार में आप कह देते
तो बात बन जाती
मैंने कहा आप शायद
मेरे नाम से धोखा खा गए
मैं वह नहीं
जो आप समझे अब तक
नाम ही भर है उनका मेरा एक सा


दुखी आवाज़ में अफसोस के साथ वे बोले-
उफ़!आपको पहले ही बताना चाहिए था
और फिर बढ़ गयी उनकी खांसी
मैं माफ़ी मांगता
कि फ़ोन रख दिया उन्होंने


मैं सोचने लगा
आखिर शेक्सपियर नें क्यों कहा था
नाम में क्या रखा है? 
<|endoftext|>
<|startoftext|>
यह न तो कथा है और न ही सच
यह व्यथा है और झूठ
जैसे कि यह समय
व्यथा जैसे कि
पिता के कंधे पर बेटे की लाश


लेकिन इससे बचा नहीं जा सकता था
सो इसे दर्ज किया गया
जैसे कि मरने से ठीक पहले
दर्ज किया गया मरने वाले का तापमान


क्या उसे दर्ज़ किया जाना चाहिए था?


यह मृतक का तापमान था
आदमी –आदिम राग का गायक
क्या इतना ठंडा हो सकता है?


कांपते हाथों से लिखता हूँ झूठ
गोकि पढता हूँ इसे सच की तरह


सच का सच ही नहीं झूठ भी होता है
सच की रौशनी ही नहीं अंधकार भी होता है
और सच का झूठ
झूठ के सच से अधिक कलुष
अधिक यातनादाई और
सबसे बढकर अधिक झूठ होता है


नींद के बरसात में भीगते हुए
देखते हो तुम सपना
झूठ कहता है कॉपरनिकस कि गोल है पृथ्वी


पर पृथ्वी का यह झूठ बचाता है
तुम्हे गिरने से


चेहरे की किताब पर
दर्ज करते हो तुम ‘जीत’
सच की तरह 
<|endoftext|>
<|startoftext|>
शराब के नशे में धुत एक आदमी
दुतकारता है जिन्दगी को
कहता है लौट जाऊंगा
मैं अपने घर


तीन आंगन वाले अपने घर
वहां धूप होगी
सकुचाती हुई
चूमती हुई माथा
उतरेगी शाम


शराब के नशे में धुत आदमी
अपने रतजगे में बुहारता है
सबसे ठंडी रात को
पृथ्वी से बाहर


वह लिखता है इस्तीफा
पढता है ऊँची आवाज़ में
मुझे तबाह नहीं करनी अपनी जिंदगी
लानत भेजता हूँ ऐसी नौकरी पर
सुबकते हुए कहता है
लौट जाऊंगा अपने गाँव
खटूंगा अपने खेतों में
चुकाऊंगा ऋण धरती का


दिन की रौशनी में
स्कूल बस पर बेटी को बिठाने के बाद
वह पत्नी की आँखों में ऑंखें डालकर
कसम खाता है
वह शराब को कभी हाथ नहीं लगाएगा


मुस्कुराती हुई पत्नी को
वह दुनिया की
सबसे खूबसूरत औरत कहता है
और चला जाता है ......
काम पर 
<|endoftext|>
<|startoftext|>
लगातार गटकते हुए
एक दिन सहसा
मैंने महसूस किया
मैं थूकने की आदत
भूल गया हूँ
थूकना अब मेरी रोज़-मर्रा की
आदतों में शुमार नहीं


जबकि मुझे थूकना था असंख्य बार
मैं उनदिनों की बात कर
रहा हूँ
जब सूरज बुझा नहीं था
और चन्द्रमा विहीन काली रात
कभी कभी फिसलकर
चमक उठती थी माथे पर


सुहागिन औरत
सरीखी पृथ्वी
असीसती थी
और बरसात होती थी


काले बादलों के शोर में
छिप जाता था दुःख
दुःख जो कि
नदी थी
दुःख जो कि घर था
दुःख जो कि पिता थे
दुःख उमड़ते हुए बादल
दुःख असमान था
दुःख माँ थी
दुःख बहन की आंख थी
जो सूखती हुई नदी थी


समय था
सूखते हुए पत्तों सा
इच्छायें थी
भुरभुरी रेत सी
कल्पनाओं के अनंत पतवार थे
और हम डूबते हुए नाव पर सवार थे


कट जाएँ स्मृतियों के
जीवित तन्तु
बह जाये अंतिम बूंद रक्त
भविष्य की शिराओं से
मैं अंतिम बार थूकना चाहता हूँ
जिन्दगी के इस माथे पर
जिसके कंठ में अटका है
दुःख और
चेहरे फैली हुई
है आसुओं की रक्तिम बूंद


लेकिन मेरी मुश्किल है
मैं थूकने की आदत
भूल गया हूँ 
<|endoftext|>
<|startoftext|>
बड़े कवि से मिलना हुआ
वे सफलता की कई सीढियाँ चढ़ चुके थे
हम साथ -साथ उतरे
औपचारिकतावश उन्होंने मेरा हालचाल पूछा
फिर दो कदम बढ़े
और कहा चलता हूँ


हालाँकि हम कुछ दूर साथ साथ चल सकते थे
हम लोग एक ही ट्रेन के अलग डब्बों पर सवार हुए
उस दिन ट्रेन एक नहीं दो रास्तों से गुजरी. 
<|endoftext|>
<|startoftext|>
पहले सुमरों सतगुर स्वामी, दीन्हा लौकिक आतम ज्ञान,
ब्रह्म रूप चेतन घट-घट में, व्यापक सकल सृष्टि दरम्यान।


सो ही आदि शक्ति सत्ता में, होय तत्व संयोग वियोग।
नज़र पसार लखो जो कुछ भी, है सब माया में उपयोग।


अलख अनादि अदेह अनूपम, आतम रूप झलक दर्शाय।
है प्रत्यक्ष समक्ष सभी कै, तौ भी सहज समझ नहिं आय।


बिन पारख के भेद न पाये, जीवन मुक्ति साधना मूल।
माया ब्रह्म विचार सार है, क्रम विकास विज्ञान उसूल।


सो खगोल विद्या बिन जाने, जग विज्ञान समझ में पोल।
ब्रह्म विलक्षणता माया में, बने नक्षत्र ग्रहादि खगोल।


ऐसे गोले बहुत बने हैं, जिन में लोक बसें अनमोल।
उन में से ही एक हमारा, यही भूमि गोला भूगोल।


जिस भूमण्डल पर हम बस्ते, उस का एक अंश ये खण्ड।
जम्बू दीप मध्य में हैं ये, हिन्दुस्तान सार भूमण्ड।


देश हिन्द है नाम पुराना, कुछ तारीफ करी ना जाय।
...गण्य उन्नत सब ही से, सभ्य हमी थे वेद बताय।


देखो पारसीन की पुस्तक, सशातीर नामः जरतुस्त।
जो है वैदिक वंश आर्यन, ईरान आयरीशादी दुरुस्त।


इक थैली के चट्टा बट्टा, पुरातत्व वेत्ता बतलाँय।
अनुसन्धान किया सब भारी, जिन आये सब सीस झुकाय।


शब्दापेक्षिकी विद्या जो, भाषा तत्व खोज है सार।
ज़न्दावस्ता छन्द व्यवस्था, अपभ्रन्शादि किया सुविचार।


यो ही रिग्वेद आदिक भाषा, मिला देखिये ज़न्द ज़बान।
सात हजार वर्ष निगचानै, जब से आर्य्यं बसे यहं आन।


आर्य जाति पर जो कुछ बीता, वोरिग रिचा मंत्र में गान।
सबसे है प्राचीन ग्रन्थ सो, सायण भाष्य वेद व्याख्यान।


आर्य जाति का आल्ह खण्ड है, वो रिगवेद युद्ध का भेद।
बहुतक रिषियों ने गाई है, स्तुति इन्द्रादिक की करि खेद।


विश्वामित्र के सुत मधुछन्दा, उन के जेता सुत निर्लेप।
कण्व पुत्र मेंधातिथि कहिये, अजीगर्त के सुत शुनः शेष।


वशिष्ठ बन्सीशक्ति परासर, लोपामुद्रा अगस्त की नार।
जिन के नाम मन्त्र में आये, ऐसी बहुतन करी पुकार।


उसी वेद से पता चलाया, सुनी जो पुरखन की मौखादि।
के हम आदि वन्श हैं हिन्दू, और द्विजाती कहिये बाद।


पण्डित पत्रा वेद छिपाये, बन्श भेद नहिं हमें सुनाँय।
उल्ट भुलावो देयं सभी को, गुण गौरव प्राचीन मिटायँ।


और नीच कहके हम सब पर, करें जुल्म और अत्याचार।
उन्नति पद पर नहिं चढ़ने दें, रखें बनाय गुलाम गंमार।


पुनर्जन्म का रच ढकोसला, प्रारम्भ घर के सिर भार।
की तुम पूर्वले कर्मों से, जन्में नीच जाति मंझार।


सेवा कर्म तुम्हारा ही है, तुम हो इस के ठेकेदार।
गाली मार हमार सहो सिर, करो अछूतो तुम बेगार।


यही हुक्म है नारायण का, शूद्रों भोगो सेवा कर्म।
फेर जन्म जब पाओगे तो, तुम्हें मिले द्विज जाति धर्म।


धर्म मनुष्यत्व ही भुलाया, रचा पशुत्व स्वार्थ का जाल।
यहाँ कि बातें यहीं रह गईं, अब पीछे का सुनिये हाल।


आर्य जाति जब आई हिन्द में, स्वर्ण भूमि लखि के सुख पाये।
आदि हिन्दुओं से लड़ भिड़ के, रही सिंधु तट छप्पर छाय।


धन दौलत की कौन चलाई, धातु पात्र भी नहीं नसीब।
मिट्टी कूंडे काठ कठौती, भर-भर पीवें सोम गरीब।


जौ पत्थर पर भूंजें चाबें, सत्तू फाँकि करें गुजरान।
गऊ मेध कुर्बानी मानें, अश्व मेध घोड़ा बलिदान।


अजामेध बकरी को काटें, छांटे बांटे हिस्से दार।
वेद उपनिषद मीमांसा में, विधि बतलाँय पुकार-पुकार।


चौथा है नरमेध यज्ञ बलि, राजे शत्रु तहाँ चढ़वाँय।
आदि सभ्यता में ये हरकत, हैवानियत बन्द करवाँय।


अर्थ छिपाय शुभःशेष के, तहु शतपथ ब्राह्मण में पायें।
‘अश्वालम्ब, गवालम्बम् कलि, पन्च विवर्जित’ शास्त्र बताँय।


वेद मन्त्र में गाँवें ये सब, हालत निज आर्य्य दर्शायें।
‘माँस भिक्षा मुपासीत’यों, यज्ञ प्रसादी माँगें खायें।


घोड़े, गौ, धन, अन्न, नगर, घर, किले पुरन्दर इच्छा वान।
बड़ी चाह से माँगे खेती, करें प्रार्थना आर्यं किसान।


अग्नि, वायु, सूर्य, इन्द्र, वरुण, इत्यादि देव की पूजा ठान।
आदि वन्श पै वे चढ़ दौड़े, डाकू छली आर्य्य हयवान।


स्वर्ण भूमि की खातिर तन-मन, सेती करें युद्ध घमसान।
भय खाँवे विनती कथ गावें, करि-करि इन्द्र देव का ध्यान।


अगुवा आर्य जाति ने माना, दिवोदास के धर सिर ताज।
वृत्र कृष्ण संवर नेता थे, आदि हिन्दुवन के महाराज।


जिनके सौ-सौ किले बने थे, अर्ध लाख सेना संग साज।
भारी युद्ध किया आर्यन से, होन हार की पड़ गई गाज।


छलौ छिद्र रच किले छीन कर, धोखे से कारे सब काज।
साम दाम और दंड भेद ये, कपट नीति से किया स्वराज।


धर्म नीति से आर्य जो लड़ते,तो गिनती के साढ़े तीन।
इने गिने सब मारे जाते, के गुलाम बनते आधीन।


फोड़-फोड़ कर भेद नीति से, द्विज श्रेणी रच दी मखलूत।
रिश्तेदारी तक कर डाली, वैदिक मत के पढ़ो सबूत।


संस्कार सोरह फैलाए, होम यज्ञ के रचे विधान।
सौ भी चिन्ह प्रबल प्राचीनी, छूट गई नहिं रस्म निदान।


जो सब में अब तक फैली है, रीति नाग पंचमी मनाँय।
घर-घर नारि नाग लिख पूजे, सेना, गढ़, गजहय, रथ गाय।


होरी, भुंजरिया, पीपल, तुलसी, बट पूजन बृक्षन व्यौहार।
कोल भील द्राविड़ आदिन में, यही गोत और तीज तौहार।


कृष्ण आदि हिन्दू राजा तो, गो वर्धन पूजा कर वाँय।
आर्य देवता इन्द्र छुड़ाया, वैदौ भागवत जंग जनाँय।


जो कि स्वाभिमान हित बन गए, युद्ध समय प्राचीनी गाँय।
पकड़े उन्हें गुलाम बनाए, शूद्र अछूत नाम धरवाँय।


इन सब में क्या द्विज जातिन में, भी वह प्रथा लीजिए देख।
हाँ! अब नए आर्य त्यागत हैं, पर नहिं मिटने के ये लेख।


यों दो जातिन के मिलने से, हुई द्विजातीय थी तैयार।
उन में शैव शाक्य वैष्णव हैं, करें वही प्राचीन प्रचार।


वे ही दो जन्मज रीतिन को, धर्म मध्य धारण कर वाँय।
सोई सनातन अर्थ आदि के, प्राचीनी हिन्दू कहलाँय।


बहुत गोत हैं शूद्ध सनातन, जो न वेद वाणी में पाँय।
वही कुदरती बनवासिन के, गोत शूद्र द्विज सभी रखाँय।


यों ये आदि बन्श से निकले, और अभी भी निकरत जाँय।
नहीं वर्ण संकर शूद्रदिक, द्विज हो तो ऐसे दर्शांय।


रीषि जाबाल पिता नहिं जिनके, माता ने बतलाए अनेक।
जाने किसका गर्भ रहा था, छाँदोग्य में ये गाथा-एक।


गणिका गर्भः संभूतो थे, मुनि वशिष्ठ वैदिक विद्वान।
जिनकी कथा मंत्र वेद रिग, में है पैदायश व्याख्यान।


स्वयं मंत्र रचता हो गये थे, मंत्री दिवोदास के दोय।
वशिष्ठ विश्वामित्र परस्पर, द्वेषी थे पढ़ लीजे कोय।


रिग्वेद मंडल पढ़ो तीसरा, जिनके अर्थ छिपायें आर्य।
उल्टे अर्थ किये हैं तौ भी, बहुत प्रमाण मिले अनिवार्य।


सायण भाष्य श्रेष्ठ सब में है, जिनको माने सर्व सुजान।
दयानन्द भाष्य में बदला, अर्थ छिपा इतिहासिक ज्ञान। 
<|endoftext|>
<|startoftext|>
स्वामी दयानन्द ने यों खेद ले विचार किया,
वेद अधिकार यदि शूद्रन ना बतायेंगे।
तब तो न शूद्र जाति द्विजन की सेवक रहात,
इनको तो ईसाई या मुसलमां अपनायेंगे।
यदि अधिकार देत तो बपौती बेर लेत,
क्योंकि रिग्वेद में संग्राम पढ़ पायेंगे।
याते हैं उपाय एक रहे न इतिहास नेक,
अर्थ माँहिं आदि हिन्दू बंश को मिटायेंगे।


अछूत यानी पवित्र बंश का, रहने देय न गौरव मान,
यों सब संस्कृति छलवादि, मिटा रहे निज बंश महान।


आर्य वंश तादाद बढ़ायें, आदि निवासी देंय घटाए,
अपनी जथा प्रबल कर लेवें, औरन देवें निबल बनाय।


इसी नीति पर वर्ण व्यवस्था, रच के धर्म चलाई चाल,
रखें गुलामी में फुसला कर, धर्म आड़ में करें हलाल।


जो कोई होनहार निज बल से, पढ़ लिख लेंय वेद इतिहास,
उसे खेंच लें द्विज श्रेणी में, करने पाय न बंश विकास।


जो कहीं रह के जोश प्रचारे, तो देवेगा बंश जगाय,
जो जग जावें असली हिन्दू, नकलिन की दुर्गति हो जाय।


कौन गुलामी करे हमारी, हमको फेर कहाँ आराम,
सुख सपने हूँ में नहिं मिलिहें, करिहें कौन-कौन हम काम।


हम से मेहनत नहिं होने की, परे-परे हम पाप कमायँ
ब्याज त्याज घर फँसा गरीबन, कलम कसाई बन धन खाँय।


जिन के श्रम से भए धनिक हम, कैसे करें इन्हें आजाद,
रूखे रोट महनती खा के, हमें देयं छत्तीसों स्वाद।


यही सबब व्यौपार द्विजों ने, अपने रखा गोल के हाथ,
जिससे धन बल बढ़े न विद्या, ऊपर उठें न होंय सनाथ।


जो आजाद होन तुम चाहो, तो अब छाँट देउ सब ‘छूत’,
आदिबंश मिल जोर लगाओ, पन्द्रह कोटि सछूत ‘अछूत’। 
<|endoftext|>
<|startoftext|>
आदि हिन्दू का डंगा बजाते चलो।
कौम को नींद से जगाते चलो।


हम जमीं हिन्द के आदि सन्तान हैं,
और आजाद हैं, खूब सज्ञान हैं,
अपने अधिकारों, पर दे रहे ध्यान हैं,


संगठन कौम में अबबढ़ाते चलो।
आदि हिन्दू का डंका बजाते चलो।


आर्य-शक-हूण बाहर से आये यहाँ,
और मुसलिम ईसाई जो छाये यहाँ,
सब विदेशी हैं कब्जा जमाये यहाँ,


खोलकर सारी बातें बताते चलो।
आदि-हिन्दू का डंका बजाते चलो।


दो विदेशी फक़त और हम आठ हैं,
हम हैं बहुजन मगर, उनके ही ठाठ हैं,
हमको पढ़ने-पढ़ाने यही पाठ हैं,


ख्वाबे-गफलत का परदा हटाते चलो।
आदि-हिन्दू का डंका बजाते चलो।


इन लुटेरों के चक्कर में तुममतपड़ो,
कायदे की लड़ाई है, डटकर लड़ो,
उठ खड़े हो कमर बाँध हक पर अड़ो,


काम बिगड़े हुए सब बनाते चलो।
कौम को नींद से अब जगाते चलो। 
<|endoftext|>
<|startoftext|>
ऐ आदि-वंश वालो! जागो, हुआ सवेरा।
अब मोह-नींद त्यागो, देखो हुआ उजेरा॥
अन्याय की निशा से, अन्धेर से न डरना।
होगा उदय तुम्हार, भागेगा दुख घनेरा॥
सब जग चुके, तुम्हीं क्यों सोये हुए पड़े हो?
फुर्ती से उठ खड़े हो, साहस करो करेरा॥
ऐ नवजवान जागो, सोने दो वृद्धजन को।
अब मुल्क से मिटा दो अन्याय का अंधेरा॥
प्रति सैकड़ा तुम्हारी अस्सी विशाल संख्या।
दुख दूर दासता का करदो हुआ अबेरा॥
तुम हो निसर्ग से ही, भारत के आदि-स्वामी।
गैरों का हो गया है, इस देश में बसेरा॥ 
<|endoftext|>
<|startoftext|>
राम-कृष्ण की पूजा करके चंदन-तिलक लगाते हो।
किंतु कुकर्मों के करने में, नेक न कभी लजाते हो॥
लकड़ी और नमक को धोकर चौके में ले जाते हो।
पर हमने आँखों देखा है, होटल में तुम खाते हो॥


यद्यपि हमारे लिये कुओं का, पानी बन्द कराते हो।
पारटियों में पर तुम जूठा पानी भी पी जाते हो॥
मन्दिर में हम जाते हैं, तो बाहर हमें भगाते हो।
बड़ी-बड़ी शानें भरते हो, हमें अछूत बतातेहो॥


किन्तु मन्दिरों में तुम पशु बन, अपनी लाज गँवाते हो।
देव-दासियों के संग में नित काले पाप कमाते हो॥
संड मुसंड पुजारी रखकर अबलों को फुसलाते हो।
इस प्रकार तुम धर्म नाम पर महाठगी कर खाते हो॥


छाया पड़े हमारी तुम पर, तो दो बार नहाते हो।
किन्तु यवन के साथ खुशी से हँसकर हाथ मिलाते हो॥
हम सेवा करते हैं जब तक, तब तक तुम ठुकराते हो।
किन्तु विधर्मी बन जाने पर अपने साथ बिठाते हो॥


हमको देख घृणित भावों को मन में सदा जगाते हो।
पास बिठाते हो कुत्ते को, हमको दूर भगाते हो॥
हमको तो ठुकराते हो तुम, उनको गले लगाते हो।
जिनको गोभक्षी कहते हो, जिनको यवन बताते हो॥


दंगे जब होते हैं, तब तुम दुबक घरों में जाते हो।
बहु-बेटियों तक की लज्जा डरकर नहीं बचाते हो॥
कभी जनेऊ को तुड़वाकर चोटी तक कटवाते हो।
ठाकुर-पूजा तिलक लगाना, भूल सभी तब जाते हो॥


त्राहि-त्राहि कर घर भीतर से तब हमको चिल्लाते हो।
काम हमीं तब आते, पर तुम हमको ही लड़वाते हो॥
होकर ऋणी हमारे ही तुम, हम ही को ठुकराते हो।
हम सेवा करते हैं, पर तुम हमको नीच बताते हो॥


हम तो शुद्ध-बुद्ध मानव हैं, पर तुम परख न पाते हो।
घुसे छूत के कीड़े सिर में, इससे तुम चिल्लाते हो॥
हम करते अब छूत-झड़ौवल, ठहरो, क्यों घबराते हो?
संभलो! क्यों अपने ही हाथों नष्ट हुए तुम जाते हो॥ 
<|endoftext|>
<|startoftext|>
था हमको नहिं यह ज्ञान, आदि-मत हिंद-निवासी थे। टेक
विद्या से पता लगाया, गुरुता गौरव दर्शाया।
सब दूर हुआ अज्ञान, भुला रहे सत्यानासी थे॥
लिख दी झूठी बदनामी, हा! संकर-बरन हरामी।
रच-रच के कथा पुराण, बनाये दासो-दासी थी॥
जन्मे शूद्र-योनि में आकर, पूर्व के फलों को पाकर।
कहें हुक्म दिया भगवान, किये यों अँध विश्वासी थे॥
जब जीव अनादि बताया, फिर कौन कर्म फल पाया।
तब आदि सृष्टि दरम्यान, न देह कर्मेन्द्रिय वासी थे॥
ईश्वर-अंश जीव अविनासी, चेतन अमल सहज सुखरासी.
सब वेद-शास्त्र यों कहें, व्यास वेदांत-विकासी थे॥
बिन देह कर्म नहीं होगा, फिर कहाँ कर्म का भोगा।
क्यों जन्मे नीच घर आन, जीव 'हरिहर' अनिवासी थे॥ 
<|endoftext|>
<|startoftext|>
वेद में भेद छिपा था, हमें मालूम न था।
हाल पोशीदा रखा था, हमें मालूम न था॥
कदीम वासी हैं हम, हिंद के असली स्वामी।
हमारा राज यहाँ था, हमें मालूम न था॥
विष्णु ने छल के बली, देश ले लिया जब से।
वंश ये नीचे गिरा था, हमें मालूम न था॥
ब्राह्मणी पोथी पुराणों में, निरी भर उलझन।
फसाना जाली रचा था, हमें मालूम न था॥
मनु ने सख्त थे कानून बनाये 'हरिहर' ।
पढ़ाना कतई मना था, हमें मालूम न था॥ 
<|endoftext|>
<|startoftext|>
मैं अछूत हूँ, छूत न मुझमें, फिर क्यों जग ठुकराता है?
छूने में भी पाप मनता, छाया से घबराता है?


मुझे देख नाकें सिकोड़ता, दूर हटा वह जाता है।
 'हरिजन' भी कहता है मुझको, हरि से विलग कराता है॥
फिर जब धर्म बदल जाता है, मुसलमान बन जाता हूँ।
अथवा ईसाई बन करके, हैट लगाकर आता हूँ।


छूत-छात तब मिट जाती है, साहब मैं कहलाता हूँ।
उन्हीं मन्दिरों में जा करके, उन्हें पवित्र बनाता हूँ॥
क्या कारण इस परिवर्तन का, ऐ हिंद बतला दे तू?
क्यों न तजूँ इस अधम धर्म को? इसे ज़रा जतला दे तू?


नहीं-नहीं मैं समझ गया, क्या मेरा तेरा नाता है।
तू है मेरा शत्रु पुराना, अपना बैर चुकाता है॥
उत्तर धु्रव से, तिब्बत होकर, तू भारत में घुस आया।
छीन लिया छल-बल से सब कुछ, बहुत जुल्म मुझ पर ढाया॥


हो गृहहीन फिरा मैं वन-वन फिर जब बस्ती में आया।
कह 'अछूत दूर-दूर हट' जालिम, तूने मुझको ठुकराया॥
कड़े-कड़े कानून बनाये, बस्ती बाहर ठौर दिया।
बदल गया अब सब कुछ भाई! पर तेरा बदला न हिया॥


उसी भाव से अब भी जालिम! तू मुझको कलपाता है।
भाईपन का भाव हिये मेें, तेरे कभी न आता है॥
रस्सी जल न ऐंठन छूटी, तेरा यही तमाशा है।
घर में घृणा, गैर की ठोकर, करता सुख की आशा है॥


समझ-सोचकर चेत, अरे अभिमानी! कर ईश्वर का ध्यान।
मिट जायेगा तू दुनिया से, अरे! समझता नर को श्वान्॥
कभी न तेरा भला होयगा, जो मुझको ठुकरायेगा।
दुर्गति के खंदक में 'हरिहर' तू इक दिन गिर जायेगा॥ 
<|endoftext|>
<|startoftext|>
निश दिन मनुस्मृति ये हमको जला रही है।
ऊपर न उठने देती, नीचे गिरा रही है॥
ब्राह्मण व क्षत्रियों को सबका बनाया अफसर।
हमको "पुराने उतरन पहनो" बता रही है॥
दौलत कभी न जोड़े, गर हो तो छीन लें वह।
फिर 'नीच' कह हमारा, दिल भी दुखा रही है॥
कुत्ते व बिल्ली मक्खी, से भी बना के नीचा।
हा शोक! ग्राम बाहर, हमको बसा रही है॥
हमको बिना मजूरी, बैलों के साथ जातें।
गाली व मार उस पर, हमको दिला रही है॥
लेते बेगार, खाना तक पेट भर न देते।
बच्चे तड़पते भूखों, क्या जुल्म ढा रही है॥
ऐ हिन्दू कौम! सुन ले, तेरा भला न होगा।
हम बेकसों को 'हरिहर' गर तू रुला रही है॥ 
<|endoftext|>
<|startoftext|>






पुरखे हमारे थे बादशाह, तुम्हें याद हों कि न याद हो।
अब हिन्द में हम हैं तबाह, तुम्हें याद हो कि न याद हो॥


इतिहास में जो नामवर, थे वीर पराक्रमी धनुर्धर।
आये थे आर्य यहाँ नये, हमको हजम जो कर गये।


छल-बल से वे मालिक भये, तुम्हें याद हो कि न याद हो॥
यदि खून में कुछ जोश हो, ओ बेहोश कौमों, जो होश हो।


तुम क्यों पड़े खामोश हो, तुम्हें याद हो कि न याद हो॥
अब भी हमारी राय लो, सभी आदि हिन्दू बनाय लो।


इतिहास-ज्ञान जगाय लो, तुम्हें याद हो कि न याद हो॥
 'हरिहर' समय अनुकूल है, अब भी न चेतो, भूल है।
गहरी तुम्हारी मूल है, तुम्हें याद हो कि न याद हो। 
<|endoftext|>
<|startoftext|>
आये थे अब आर्य हिन्द में, तिब्बत का स्थान,
रहती यहाँ सदा से थी इक जाती सभ्य महान।
जिनके थे सैकड़ों किले पाषाणों के मजबूत,
उनको कहे असभ्य नीच जो वह है पूरा ऊत।
शंवर कुयब कृष्ण विश्वक थे महावीर बलवान,
कंपित होते आर्य नाम सुन, छिप जाते भय मान।
सौ-सौ किले सुदृढ़ पत्थर के, दुर्जय सैन्य अपार,
कौन जीत सकता था उनको, मन से जाते हार।
हिरनकशिपु बलि और विरोचन महाप्रतापी वीर,
वैदिक देव काँपते थर-थर, छूट गया था धीर।
तब षड़यन्त्र रचा आर्यों ने सौ यज्ञों का स्वांग,
राजा बलि को फांस दान में लिया त्रिलोकी मांग।
फिर कब्जा कर लिया देश पर भेज उन्हें पाताल,
जनता मारी गई मुफ्त में, हुआ देश पामाल।
यों छल से ले लिया छीन उनका सारा धनधाम,
दस्यु-दास शूद्रादिक कह जनता को किया गुलाम।
नहीं गुलामी रुची जिन्हें वे गये वनों में भाज,
कोल भील संताल गोंड वे बांके तीरन्दाज।
आर्य-विजय की लीला तुमको 'हरिहर' गये सुनाय,
देखो तो इतिहास पुराना ऋक्संहिता उठाय। 
<|endoftext|>
<|startoftext|>
जय आदि ब्रह्म अवतारा 'छूत' और छल-माया से न्यारा।
जागे आदिम वंश हमारा, "छूत-विवर्जित" अछूत प्यारा॥
जै-जै आदिब्रह्म सब घट में, आत्मशक्ति चेतन जड़पट में।
है कारण उतपति निस्तारा, जागै आदिम वंश हमारा॥
आतम-अनुभव आदिधर्म गति, सभी मतों की जो है उतपति।
जीवन मुक्ति ज्ञान दातारा, जागै आदिम वंश हमारा॥
"एतद्देश प्रसूत अग्रजन्मा" "संस्कार से बने द्विजन्मा"।
मूल-वंश का सब विस्तारा, जागै आदिम वंश हमारा॥
आदि-ज्ञान सत्भेद छिपाते, रूपान्तर संस्कृती बनाते।
करते हैं यो द्विज संस्कारा, जागै आदिम वंश हमारा॥
मतवादी अपस्वार्थ चाल से, फांस फोड़ प्राचीन काल से।
नाश करै गुण-गौरव सारा, जागै आदिम वंश हमारा॥
भेद वेद में वंश बड़ाई, विश्व-विजय भुलवाते भाई.
त्रैलोकी बलि छल से मारा, जागै आदिम वंश हमारा॥
उठो! उठाओ! अब भी प्यारो, जगो! जगाओ! वंश उबारो।
बजा देओ फिर विजय नगारा, जागै आदिम वंश हमारा॥
आत्मिक, लौकिक दोनों मग में, पग धर भरो जोश रग-रग में।
 "संत" साम्य संगठन हमारा, जागै आदिम वंश हमारा॥ 
<|endoftext|>
<|startoftext|>
जागो जी जागो, असली नाम डुबाने वाले। टेक।
वंश डुबाने वाले, राज गँवाने वाले,
बन के गुलाम 'दस्यु' , नाम धराने वाले॥
गफलत में सोने वाले, अटकी पर रोने वाले,
सहते धुत्कार अपना सर्वस्व मिटाने वाले॥
तुमको है निद्रा प्यारी, जग में हो रहे धिक्कारी,
खोके धन-धाम सारा दुक्खों के बढ़ाने वाले॥
तुम तो हो नेशन भारी, मुलकी हक के अधिकारी,
ले लो निज राज 'हरिहर' बातों के बनाने वाले॥ 
<|endoftext|>
<|startoftext|>
चाहो उठना अगर तो उठो हो निडर,
समझो धड़ पर हमारे है सर ही नहीं।
अब नहीं वह रहा वक्त ऐ भाइयों,
जो मनु ने थी छोड़ी कसर ही नहीं।
जो मिटा नस्ल असली बने दोगले,
वह थे समझे कि हम-सा है नर ही नहीं।
देखे नफ़रत नज़र से जो निज कौम को,
मैं तो समझूं वह कौमी पिसर ही नहीं।
पर कमी एक भारी हमारी भी है,
आलिमों की जो करते क़दर ही नहीं।
यों ही रौनक घटे गुलशने-कौम की,
जो खिला गुल गंवाया, फिकर ही नहीं।
पर सबब है लाइल्मी का अफसोस यह,
मेरे कहने का होता असर ही नहीं।
दस्त बस्ता है "हरिहर" जगाता तुम्हें,
अब तो जागो हुआ क्या फजर ही नहीं? 
<|endoftext|>
<|startoftext|>
हरेक नेशन उठी है यों ही ज़रा तो इतिहास, पढ़ के देखो।
न मानो गर तो ये आर्य जाती का वेद ही खास, पढ़ के देखो।
इस हिन्द में जब ये आई चलकर, तो डाकू वहशी से कम नहीं थी।
तमीज़ ही थी, न मालो दौलत थी उसके पास, पढ़ के देखो॥
मगर है होनी ने ज़ोर मारा, भटकती आ हिन्द में आ पहुँची।
तो हिन्द सोने की सरज़मीं में, किया था जब बास, पढ़ के देखो॥
मगर थे हम हिन्द में तो अफजल, किले हमारे थे सौ-सौ यहाँ पर।
लड़े भी हम, पर हमारा छल से, गया था हो नास, पढ़ के देखो॥
हमारे पुरखे थे सीधे-सच्चे, न जानते थे कपट व छल को।
इसीसे दक्षिण से हट गये वे, ये शोक-उच्छ्वास, पढ़ के देखो॥
बचे जो जकड़े गये वही फिर गुलामी करने को आर्यों की।
वही है 'हरिहर' हमारे नेशन बनी जोयों दास, पढ़ के देखो॥ 
<|endoftext|>
<|startoftext|>
ज़िन्दगी है जो हो खूँ, जोश जिगर में कौमी।
मुर्दा समझो जो हो गर, होश न नर में कौमी॥


लब पर सदा कौम के हो, जाप भी हर दम कौमी।
मुँह से गर निकले भी मजमूँ तो ज़िकर में कौमी॥


भोज में, शादी-ग़मी में, जहाँ भी हों इकजा।
गीत गर नारियाँ गावें, तो हर घर में कौमी॥


ज़िक्र हर बात में हो जात का पुर-राम कौमी।
कहानी किस्से में हर फर्दो बशर में कौमी॥


कथा व पाठ भजन में, भी हो कौमी उपदेश।
ज्ञान और भक्ति जो कुछ हो "हरिहर" हो कौमी॥ 
<|endoftext|>
<|startoftext|>
हम भी कभी थे अफजल, प्राचीन हिन्द वाले।
अब हैं गुलाम निर्बल, प्राचीन हिन्द वाले॥
इतिहास हैं बताते, है शुद्ध खूँ हमारा।
पर अब हैं शूद्र सड़ियल, प्राचीन हिन्द वाले॥
बाहर से क़ौम आई, बसने को जो यहाँ पर।
सब ले लिया था छलबल, प्राचीन हिन्द वाले॥
वे ही हैं द्विजाती ये, पर खल्तमल्त हैं सब।
छाती के बने पीपल, प्राचीन हिन्द वाले॥
अकड़े जो, गयेपकड़े, जकड़े गये वह छल से।
फिर दास बने थल-थल, प्राचीन हिन्द वाले॥
तन-मन व धन निछावर, कर दोगे कौम पर गर।
 "हरिहर" बनोगे परिमल, प्राचीन हिन्द वाले॥


शेर-
तवारीखें बताती हैं हर इक कौमों की हालत को।
गिरी हैं या उठीं कैसे, ज़रा इतिहास पढ़ देखो॥ 
<|endoftext|>
<|startoftext|>
लखोजी संतों, आतम पद निर्बानी।
आतम-तत्व परख पारख कर जीवन-मुक्ति निशानी॥
षट् विकार का कारण कहिए, व्यापक सकल समानी।
आवागमन मरन-जीवन में, परखो सत विज्ञानी॥
जीव नहीं तू ब्रह्म बताया, संतन की ये बानी।
यही व्यास वेदांती गाया, शंकर दत्त बखानी॥
गोरख नानक दादू सुंदर, कह कबीर परखानी।
जीव-ब्रह्म में नहीं कुछ भेदा, तुलसी कहत रमानी॥
जड़-चेतन से और तीसरा, कहो कौन परमानी।
काहे करो कल्पना कोरी, जो 'हरिहर' पहचानी॥ 
<|endoftext|>
<|startoftext|>
सुर्ता तन मन धन कुर्बान, है निर्वाण-पद में विचरी।
जागा आतम-अनुभव ज्ञान, परख सतगुरु से करी॥
सुर्ता सत्य सार पहिचान, यथारथ की जाँच परी।
तब रोचक भयानक जान, अंध विश्वास बिसरी॥
सुर्ता आत्मिक दैहिक मान, त्याग मत देय तिसरी।
बिन दैशिक वृत्ति विज्ञान, शूद्ध नहिं होत खरी॥
सुर्ता तीनों अनुभव प्रमाण, प्रमेय, पारख ले धरी।
पाया जीवन-मुक्ति निसान, "हरिहर" व्याधि हरी॥ 
<|endoftext|>
<|startoftext|>
सुर्ता अनुभव पद में आन, ज्ञान निर्वाण लहै।
यहाँ पक्षपात नहिं कोय, अंध विश्वास दहै॥
सुर्ता रोचक भयानक भर्म, लहर में क्यों है बहै।
अब खोज ले यथारथ ज्ञान, परख सत पंथ गहै॥
ये तो आलम अलख हुजूर, नूर भरपूर रहै।
लखि माया ब्रह्म विकास, भर्म दुख क्यों सहै॥
जग जड़ चेतन का मेल, खेल कुछ और न है।
सुन मुक्तानन्द ये सैन, बैन "हरिहर" है कहै॥ 
<|endoftext|>
<|startoftext|>
जब तक पारख आय ना, अनुभव तीन प्रकार।
हरि-पद निर्भय पाय ना, सत्य विवेक विचार॥


आदि सृष्टि या उत्पत्ति में तो, सब सर्वज्ञ समान हुए.
पाँच तत्व का ढाँचा ये है, देह इसी में प्राण हुए.


तत्वों के मिश्रण में जागी, जोति विलक्षण भान हुए.
जीव, जीवन शक्ति विकासक और प्रकाशक ज्ञान हुए॥


ज्ञानकोष मानुष में पूरे और अधूरे नास्तिक हैं।
अन-अस्तित्व उपासक, नास्तिक, अस्तिवान ही आस्तिक हैं।


जीव ब्रह्म अद्वैत ज्ञान ही, सत्य शुद्ध है सात्विक है।
मानव हृदयब्रह्म का मंदिर, इसे जानते तात्विक हैं॥


जड़ चेतन सत्ता-मिश्रण से, सभी सर्जना फैली है।
यही आत्म-अनुभव संतों का, पारख-पद की शैली है।


व्यापक ब्रह्म सचेतन प्रत्यक्ष, अन्य कुगति मति थैली है।
निर्विकार है ब्रह्म एक बस और बात सब मैली है॥


है यथार्थ एक साम्य संगठन, शान्ति प्रचारक सुखकारी।
जिसमें सभी मानवी हित हों, सम-दरशी अनुभव-धारी।


आदि-वंश की शाखाएँ मिल आनंदित हों नर-नारी।
आदिधर्म पद मनुष्यत्व लें, 'अछूत' और अत्याचारी॥


सब देशों में आदि-वंश ज्यों, मानवता से सम होते।
त्योंही आदि-हिंद के वासी, नहीं किसी से कम होते।


हिन्द मातृ भाषा-भाषी भी, सब "हरिहर" एकसम होते।
यदि छल-छिद्र छूत छैकारी, आदि-हिन्दु आश्रम होते॥ 
<|endoftext|>
<|startoftext|>
अब आदिवंश खेलहु बसंत, सब संत करहु दासता अंत॥
है आदिवंश का आदि-धर्म, तजि आत्म-अनुभवी ज्ञान-मर्म।
हो दास दिमागी, शोक! शर्म! क्यों बने अज्ञ सर्वज्ञ संत॥
जग में जो जारी है प्रपंच, तिन मेटन हित दें ध्यान रंच।
जग स्वर्ग बना बनिए विरंच, दल दुख दारिद दासत्व हंत॥
पारख-पद अनुभव ज्ञान-धार, नाशक कुताप त्रय तत्व सार।
आत्मिक, लौकिक, दैहिक सुधार, करिये प्रचार सतमत महन्त॥
भव भ्रमहि भुलाये भई हानि, विषबेलि बोइये द्विजन पानि।
रोचक, अंधक, भयदाय वाणि, संशोधि यथारथ करहु अंत॥ 
<|endoftext|>
<|startoftext|>
सतगुरु सबहि समझावें, सबन हित होरी रचावें।
ज्ञान-गुलाल मले मन मुख पर, अद्धै अबीर लगावें।
प्रेम परम पिचकारी लेकर, सतसंग रुचि रंग लावें।
तत्व-त्यौहार मनावें॥
छल पाखंड प्रपंच धूर्तता, की धरि धूर उड़ावें।
विज्ञ विवेक विचार प्रचारें, सत्य कबीर सुनावें।
गीत गुण गौरव गावें॥
सन्त सुधार सभाएँ करके, साधु सुसीख सिखावें।
प्रचलित पक्षपात अरु उलझन, सबहि सहज सुलझावें।
द्वेष दुख द्वंद्व दबावें॥
आत्मिक लौकिक उन्नति पथ पर, चतुर सुचाल चलावें।
 'हरिहर' सबै स्वत्व रक्षित करि, मुलकी हम दिलवावें।
वंश आदिहिन्दू जगावें॥ 
<|endoftext|>
<|startoftext|>
होरी खेलौ अछूतौ भाई, छुतैरों से छोर छोड़ाई. टेक
इनके लोभ फंसे जो भाई, उन्नति कबहूँ न पाई.
धोवत धीमर नाई धोती, जूँठनि रहे उठाई.
कहौ क्या पदवी पाई, भरम भ्रम-भूत भगाई॥
जिनको नीच म्लेच्छ द्विज कहते, नफरत बहुत कराई.
उनको ऊँचे ओहदे पदवी, देत हृदय में डराई.
सुविद्या बुद्धि बड़ाई, लखौ मुसलिम ईसाई॥
अंग्रेजन कहँ भंगी बतावत, बकत बहुत बौराई.
बनत आप उनके चपरासी, झाड़त बूटन धाई.
कहाँ तब गई ठकुराई, अछूतन करत सफाई॥
मुलकी हक सब अलग बँटावौ, करहु संगठन भाई.
देखहु मुसलिम भाइन 'हरिहर' युनिवर्सिटी खुलवाई.
कालिजहु करत पढ़ाई, अछूतन देहु चेताई॥ 
<|endoftext|>
<|startoftext|>
आरति आतम देव की कीजै, ब्रह्म विवेक हृदय धर लीजै॥
परिपूरन को कहँ से आवाहन, सर्वाधार को देउँ कहँ आसन।
स्वच्छ शुद्ध कहँ अधरू आचमन, निर्लेपहिं कहँ चंदन लेपन॥
पुष्प कौन जब वे निर्वासन, निर्गंधहिं कस धूप सुगंधन।
स्वयं प्रकाश जो आतम चैतन, जोति कपूर है तुच्छ दिखावन॥
पान सुपारी मेवा मिष्ठान, पाक प्रसादी छत्तिस व्यंजन।
भोगी भोग बनाय कर भोजन, भोगे नहिं कोइ है निज पालन॥
देह देवालय आतम देवन, ताहि त्याग करे किनकी सेवन।
जाको तू चाहे नर ढूँढन, सो "हरिहर" ब्रह्मानन्द पूरन॥
मन-मंदिर वाको सिंहासन, ज्योतिमान शुच निर्मल चेतन।
आत्मदेव की आरति-पूजन, करहिं प्रेम-युत आदि संतजन॥ 
<|endoftext|>
<|startoftext|>
भेद कोई सन्त पारखी जाने। टेक
भरमि-भरमि माया में भटकें, जग में फिरें भुलाने।
ब्रह्मजाल के पड़े फंद में, निश दिन रहत दिवाने॥
सीपी को चाँदी, रस्सी को झूठहि सर्प बखाने।
राजपुत्र को ईश्वर माने, रूपहि रहत लुभाने॥
वेदवाद को मर्म न जाने, कर्ता में उलझाने।
जल स्नान को धर्म बखाने, जाति बरन अभिमाने॥
करे जलशयन अग्नी तापे, धरती रहे समाने।
कंठी छाप तिलक माला के, भेस रचै मनमाने॥
नाचै थिरकै कूल्ह उछालै, गाय सुरीले गाने।
लय सुर ताल पै तालि बजावे, आँखी ऐंचै ताने॥
काम क्रोध लालच के चेरे, राग-द्वेष लपटाने।
दर्शन ज्ञान चरित नहिं जाने, शील न कबहुँ पिछाने॥
आतम-अनुभव ज्ञान न "हरिहर" , मन-बुधि नहीं ठिकाने।
देय दृष्टि कोउ संत पारखी, सकल तत्व पहिचाने॥ 
<|endoftext|>
<|startoftext|>
बोलो आदि-वंश के भाई, मुल्की हक बँटवइयों कि ना॥टेक
बीस कोटि सछूत अछूत हि उहदे दिवइयो कि ना।
अत्याचार बेगार आदि केदुख मिटवइयो कि ना॥
तादाद अनुसार बोर्ड कौंसिल में मेम्बर पहुँचइयो कि ना।
जहाँ कानून कौम-हितकारी भी रचवइयो कि ना॥
दीवान दरोगा मुंशी मुहर्रिर मुंसिफ बनवइयो कि ना।
तहसील अदालत फौज पुलिस में भर्ती करइयो कि ना॥
सूबेदार बहादुर गदर में थे तिनके गुन गइयो कि ना।
 'हरिहर' पुरखों की सनदें सरकार को दिखइयो कि ना॥ 
<|endoftext|>
<|startoftext|>
कियौ हरिजन-पद हमैं प्रदान। टेक
अन्त्यज, पतित, बहिष्कृत, पादज, पंचम शूद्र महान।
संकर बरन और वर्णाधम पद अछूत-उपमान॥
थे पद रचे बहुत ऋषियन ने, हमरे हित धरि ध्यान।
फिर 'हरिजन' पद दियै हमैं क्यों, हे गांधी भगवान्॥
हम तो कहत हम आदि-निवासी, आदि-वंस संतान।
भारत भुइयाँ-माता हमरी, जिनकौ लाल निशान॥
आर्य-वंश वारे-सारे तुम, लिये वेद कौ ज्ञान।
पता नहीं कित तें इत आये, बांधत ऊँच मचान॥
 'हरि' को अर्थ खुदा, 'जन' बंदा जानत सकल जहान।
"बंदे खुदा" न बाप-माय का जिनके पता-ठिकान॥
हरिजन हरिदासी, देवदासी, रामजनी-सम मान।
वेश्या-सुत सम जानत सब जन, वैसाई है सनमान॥
हम हरिजन तौ तुम हूँ हरिजन कस न, कहौ श्रीमान?
कि तुम हौ उनके जन, जिनको जगत कहत शैतान॥
हम निसर्ग से भारत-स्वामी, यहु हमरो उद्यान।
 'हरिजन' कहि 'हरिहर' हमरौ तुम, काहे करत अपमान॥ 
<|endoftext|>
<|startoftext|>
जाती नगरिया, बजरिया, डगरिया, सहत-सहत अपमान रे।
आदिवंशी वीर कोई है दुखहरिया, करे जो जाति-उत्थान रे॥
विद्या-विहीन करत बेगरिया, मुल्की हक हूँ भुलान रे।
धन बिन बने सब हाँड़ की ठठरिया, बिसरा वंश-विज्ञान रे॥
द्विज सारे देखैं अति हीन नजरिया, छीन आत्म-अभिमान रे।
दीन बनाय कीन बेदरिया, मिलत न कहुँ सम्मान रे॥
अब सब करें संगठन सहरिया, छूत-अछूत महान रे।
 'हरिहर' तजि अब मोह-निदरिया, हक बंटवाओ समान रे॥ 
<|endoftext|>
<|startoftext|>
आमंत्रण निमन्त्रण नहीं
अनायास खींच लेता है अपनी ओर
मेरा मिथ्यालय


श्रेष्ठ जनों के बीच
यहीं रचा जाता है
कलाओं का महारास


मेरे द्वार कभी बंद नहीं होते
वे खुले रहेंगे
तुम्हारे जाने के बाद भी ।
<|endoftext|>
<|startoftext|>
स्त्रियाँ नहीं बन सकतीं शराबी
यह कहा होगा कवि ने
मेरे हाथ से पीकर
अगर बन जातीं स्त्रियाँ शराबी
तो पिलाता कौन


मेरे प्याले भरे हैं मद से
केसर-कस्तूरी झलझला रही है
वैदूर्यमणि-सी
कीमियागर की तरह
मैं मिला रही हूँ
दो विपरीत रसायन
विस्फोट होने को है
मैं प्रतीक्षा करूंगी तुम्हारे डगमगाने की । 
<|endoftext|>
<|startoftext|>
ये अब्र पुराने हैं
बरसेंगे यहीं आकर
मेरा घर जाने हैं
<|endoftext|>
<|startoftext|>
तुम्हारी जिह्वा
ठाँव-कुठाँव टपकाती है लार
इसे काबू करना तुम्हारे वश में कहाँ
तुमने चख लिया है हर रंग का लहू


परन्तु एक बार आओ
मेरी रामरसोई में
अग्नि केवल तुम्हारे जठर में नहीं
मेरे चूल्हे में भी है


यह पृथ्वी स्वयं हांडी बनकर
खदबदा रही है


केवल द्रौपदियों को ही मिलती है
यह हांडी
पाँच पतियों के परमसखा से । 
<|endoftext|>
<|startoftext|>
झुलनिया के एक आघात से
पहुँचाऊंगी पाताल
सुलाऊंगी शेषनाग के फन पर
डोलेगी धरा
डोलेगी तुम्हारी देह
मेरी लय पर


कभी पैंजनिया कभी पायलिया झंकारेगी
परन्तु कोई नहीं आएगा
इस एकान्त में
जिसे रचा है मैंने
अंधकार के आलोक से


रुको नहीं चले चलो
भय नहीं केवल लय
मैं नहीं तुम कहोगे कैवल्य
मैंने तो गढ़ा है इसे
मैं जानती हूँ इसका मामूली अर्थ
मैं हर रात यह प्रदान करती हूँ ।
<|endoftext|>
<|startoftext|>
क्या तुम्हारा हृदय तुम्हारा है
अब भी
जबकि तुम्हारे सामने मैं हूँ


जो अलक-पलक चुरा लेती है
हृदय ही नहीं सम्पूर्ण पुरुष
सप्तपदी में ऎसे ही नहीं कहती धर्मपत्नी


यद इयं हृदयं तव
तद इयं हृदयं मम


उसे हर युग में आना पड़ता है
मेरे पास
प्राप्त करने तुम्हारा हृदय । 
<|endoftext|>
<|startoftext|>
किस लोक के कारीगर हो
कि रेशे उधेड़ कर अंतरिक्ष के
बुना है पटवस्त्र
और कहते हो नदी-सा लहराता दुकूल


होगा नदी-सा
पर मैं नहीं पृथ्वी-सी
कि धारण करूँ यह विराट
अनसिला चादर कर्मफल की तरह
मुझे तो चाहिए एक पोशाक
जिसे काटा-छाँटा गया हो मेरी रेखाओं से मिलाकर
इतना सुचिक्कन कि मेरी त्वचा
इतने बेलबूटे कि याद न आए
हत‌‌भाग्य पतझड़
सारे रंग जो छीने गए हों
अन्य जीवन से


इतना झीना जितना नशा
इतना गठित जितना षड़यंत्र


मैं हर दिन बदलती हूँ चोला
श्रेष्ठजनों की सभा में
आत्मा नहीं हूँ मैं
कि पहने रहूँ एक ही देह
मृत्यु की प्रतीक्षा में ।
<|endoftext|>
<|startoftext|>
हर कोई वही देखता है
जिस ओर संकेत करती हैं
मेरी अंगुलियाँ
और मैं
उत्तान बाहें फैलाए रह जाती हूँ त्रिभंग


हंसिनी, मयूरी या मृगी
इन्हें क्या देखना
ये तो नहीं जानतीं स्वयं को
कौतुक से देखती रहतीं हैं मुझे
जब मैं डिखाती हूँ
इनसे भी अदभुत्त इनकी ही भंगिमा


अप्सराएँ आती हैं मेरी सभा में
सीखने वह दिव्य संचालन
प्रेम प्रारम्भ में
दो देहों का नृत्य ही तो है ।
<|endoftext|>
<|startoftext|>
मेरा हर क्षण बीतता है आमने-सामने
मैं और हवा होते हैं सम्मुख
बन जाता है प्रलयंकारी चक्रवात
सामना करते हैं जल और मैं
समुद्र की तरंगे तट छोड़ देती हैं


मेरे और मेघों के घर्षण से
प्रकट होती है दामिनी
सुलग उठती है लकड़ी की तरह सूखी लालसा
पर आश्चर्य !
नहीं होता कुछ भी
जब मेरे सामने होते हो तुम
न युद्ध न संधि
इस तरह बीतता जाता है वह क्षण
जैसे ठोकर के बाद का संतुलन
इसी क्षण
ढल जाता है सूर्य
बजने लगता है युद्ध समापन का तूर्य
युद्ध का कारण याद नहीं आता योद्धा को
कौंध जाता है इसी क्षण
एक स्तब्ध पराक्रम
ध्वस्त करता हुआ
अभ्यास के कौशल को ।
<|endoftext|>
<|startoftext|>
सारे उपादान उपस्थित हैं
मैंने ले लिया है एकान्तवास
प्रहरियों ने कर लिए हैं द्वार बंद
विघ्न का कोई अवसर नहीं


कलंक से भी अधिक
कालिमा है मेरी स्याही में
अपमान से अधिक
तीखी है नोक कलम की
प्रशंसा से अधिक चिकना है काग़ज़
मंत्रबिद्ध की तरह मुग्ध हूँ
स्वयं की प्रतिभा पर
फिर भी क्या है
जो रोक रहा है मुझे
न भूतो न भविष्यति रचने से


क्यों अक्षरों के घूम
लगते हैं भूलभूलैया से
यह कौन सा तिर्यक कोण है
जहाँ अपनी ही आँख
दूसरे की हुई जाती है ।
<|endoftext|>
<|startoftext|>
कैसी आंधी चली होगी रात भर
कि उड़ रही है रेत ही रेत अब तक


असंख्य पदचिन्हों की अल्पना आंगन में
धूम्रवर्णी व्यंजन सजे हैं चौकियों पर
पूरा उपवन श्वेत हो गया है
निस्तेज सूर्य के सामने उड़ रहे हैं कपोत


युवतियाँ घूम रही हैं
खोले हुए धवल-केश
वातावरण में फैली है
वैधव्य की पवित्रता
कोलाहल केवल बाहर है
आज रंग है री माँ! रंग है री।
<|endoftext|>
<|startoftext|>
इसे कभी महल कभी प्रासाद कहा गया
छत को असंख्य हाथों ने सम्भाला
विशाल खम्भों की तरह
यह खड़ा था नींव के सहस्रपदों पर


शताब्दियों तक टपकने के बाद चूना
झंझाओं से टकराकर चूर-चूर चट्टान
मेरे महल की भित्तियों के लिए
कितनी कुल्हाड़ियाँ कितनी चोटें
लकड़ी के एक खंड पर
कितनी आरियों का दिन-रात आवागमन
तब कहीं कक्ष के दो जोड़े किवाड़


कितने अधिक श्रम पर
यह मेरा विश्राम था ।
पर यात्राएँ अभी और थीं
प्रस्थान का हो चुका है समय
सभी कक्ष बंद किए जा रहे हैं
खुला है केवल एक अकेला द्वार
बाहर नक्षत्रों की खचाखच है
पीछे बंद होती साँकल की
धातुई ध्वनि


अब मैं अनिकेत हूँ ।
<|endoftext|>
<|startoftext|>
क्या यही मृत्यु है
जबकि सब-कुछ रह गया पहले सा
मैं भी मेरा जीवन भी
रह गया लोकस्मृति में


आशा रह गई पुनर्जन्म की
खीज रह गई कुछ नहीं पाने की
शरीर गया पर रह गया अशरीर
पृथ्वी रह गई विहंगम कोण से दिखती हुई
रह गई पिपासा जो नहीं मिटेगी जल से


क्षुधा स्वयं को खा रही है
निद्रा घेर रही है चेतना को
महास्वप्न में दिख रहा है तुम्हारा चेहरा
मेघ में आकृति की तरह
अनहद के पार से
पुकार रही हूँ तुम्हें
चातक की तरह नहीं
अपनी तरह


मृत्यु भी पूर्ण नहीं कर सकी
एक अर्द्धसमाप्त जीवन ।
<|endoftext|>
<|startoftext|>
मैं तेरा शाहजहाँ तू मेरी मुमताज महल
आ तुझे प्यार की अनमोल निशानी दे दूँ


हाय ये नाज़ ये अंदाज़ ये ग़मजां ये गुरूर
इसने पामाल किए कितने शहंशाहों के ताज
नीमबाज़ आँखों में ये कैफ़ ये मस्ती ये शूरुर
पेश करते हैं जिसे अहले नज़र दिल का खिराज
ये तबस्सुम ये तकल्लुम ये सलीका ये शऊर
शोख़ संजीदा है या दार हँसी सादामिजाज़
आ तेरे वास्ते तामील करूँ ताजमहल


आ तुझे प्यार की अनमोल निशानी दे दूँ
मैं तेरा शाहजहाँ तू मेरी मुमताज महल


मोगरा, मोतियारा बेल-चमेली चम्पा
सौसनों, यासमनो, नश्तरनो, सर्वसमन
रातरानी, गुले मचकन, गुले नशरीं, सहरा
फूल लब, फूल दहन, फूल जतन, फूल बदन
मेरी सूरजमुखी, गुल चाँदनी, जूही, बेला
हरसिंगारो गुल, कचनार औ गुलनार चमन
मेरी नरगिस, मेरी गुल शब मेरी फूल कमल


आ तुझे प्यार की अनमोल निशानी दे दूँ
मैं तेरा शाहजहाँ तू मेरी मुमताज महल


शमा, खुर्शीद, कमर बर्क, शरर, सैयारे
है तेरे ही रुख़-ए-अनवार की इन सबमें चमक
लाल याकूत शफ़क फूल है ना अंगारे
है तेरे ही लब-ओ-रुख़सार की है इन सबमें झलक
वही उड़ते हुए छींटे हैं ये जुगनू सारे
तेरे सागर से अज़ल ही में गए थे वो छलक
बादा-ए-हुस्न मेरे जाम-ए-शफ़क रंग में ढल


आ तुझे प्यार की अनमोल निशानी दे दूँ
मैं तेरा शाहजहाँ तू मेरी मुमताज महल 
<|endoftext|>
<|startoftext|>
मुसलमाँ और हिन्दू की जान
कहाँ है मेरा हिन्दुस्तान
मैं उस को ढूँढ रहा हूँ


मेरे बचपन का हिन्दुस्तान
न बंगलादेश न पाकिस्तान
मेरी आशा मेरा अरमान
वो पूरा पूरा हिन्दुस्तान
मैं उस को ढूँढ रहा हूँ


वो मेरा बचपन वो स्कूल
वो कच्ची सड़कें उड़ती धूल
लहकते बाग़ महकते फूल
वो मेरे खेत मेरा खलियान
मैं उस को ढूँढ रहा हूँ


वो उर्दू ग़ज़लें, हिन्दी गीत
कहीं वो प्यार कहीं वो प्रीत
पहाड़ी झरनों के संगीत
देहाती लहरा पुरबी तान
मैं उस को ढूँढ रहा हूँ


जहाँ के कृष्ण जहाँ के राम
जहाँ की शाम सलोनी शाम
जहाँ की सुबह बनारस धाम
जहाँ भगवान करें स्नान
मैं उस को ढूँढ रहा हूँ


जहाँ थे तुलसी और कबीर
जायसी जैसे पीर फ़क़ीर
जहाँ थे मोमिन ग़ालिब मीर
जहाँ थे रहमन और रसखा़न
मैं उस को ढूँढ रहा हूँ


वो मेरे पुरखों की जागीर
कराची लाहौर औ कश्मीर
वो बिल्कुल शेर की सी तस्वीर
वो पूरा-पूरा हिन्दुस्तान
मैं उस को ढूँढ रहा हूँ


जहाँ की पाक पवित्र ज़मीन
जहाँ की मिट्टी ख़ुल्द-नशीन
जहाँ महराज मोईनुद्दीन
ग़रीब-नवाज़ हिन्द सुल्तान
मैं उस को ढूँढ रहा हूँ


मुझे है वो लीडर तस्लीम
जो दे यक-जेहती की तालीम
मिटा कर कुम्बों की तक़्सीम
जो कर दे हर क़ालिब एक जान
मैं उस को ढूँढ रहा हूँ


ये भूखा शायर प्यासा कवि
सिसकता चाँद सुलगता रवि
हो जिस मुद्रा में ऐसी छवि
करा दे अजमल को जलपान
मैं उस को ढूँढ रहा हूँ


मुसलमाँ और हिन्दू की जान
कहाँ है मेरा हिन्दुस्तान
मैं उस को ढूँढ रहा हूँ 
<|endoftext|>
<|startoftext|>
आज इकट्टा है दानिशवरांने वतन
यनि उलमा ओ शोअराए फिक्र और फन
साहिबाने नजर हासिले अन्जुमन
नुक्तादानो फसीहाने अहले सुनन
है अदीबो खतीबे जबानो सुखन
येह रजा का चमन है रजा का चमन
अजमते सिदके सिद्दीके अकबर लिए
अदले फारूके आजम का मजहर लिए
सब्रे उस्माँ गनी समन्दर लिए
कुव्वते दस्ते बाजुए हेदर लिए
नकहतो रंगे हजरत हुसैनो हसन
येह रजा का चमन है रजा का चमन
इसमें अजमेरी ख्वाजा ही ख्वाजगी
सैयद मस्ऊदे गाजी का गुलशन यही
ये है फुलवारी अशरफ जहाँगीर की
रंगो बुए बरेलीयो मरेहरवी
इसमें साया फिगन पंजए पंजतन
येह रजा का चमन है रजा का चमन
इसमें सैयद मुहम्मद कछोछा की शान
मुफती अब्दु हफीज आगरा की है आन
इसमें हाफीजे मिल्लत के मिस्बाही आन
और मुजाहिदे मिल्लत हबीबुर्रहमान
सादगी जिसपा कुरबान हर बाँकपन
यह रजा का चमन है रजा का चमन 
<|endoftext|>
<|startoftext|>
तुम्हारे आँगन में बरसात लिए जब सावन आएगा
तुम्हारी फुलवारी में जब आकर भौंरा मंडलाएगा
तुम मुझको याद करोगी...


जो मेरी याद सताएगी नींद बैरन हो जाएगी
डसेगी नागन बन के रात आँख आँसू बरसाएगी
तुम मुझको याद करोगी...


घटाएँ घिर-घिर आएँगी बहारें फिर-फिर आएँगी
कमी होगी मेरी महसूस तो नींदें उड़-उड़ जाएँगी
तुम मुझको याद करोगी...


सुनोगी मेरे ज़ख्मी गीत चेहरा ज़र्द हो जाएगा
जब आएगा 'अजमल का' नाम उठेगा मीठा-मीठा दर्द
तुम मुझको याद करोगी... 
<|endoftext|>
<|startoftext|>
करुण चरण कल्याणी जननी
मृदुल करो मम् वाणी जननी


दया‚ क्षमा का भाव जगा दो
दयामयी गुर्बाणी जननी


हरो सकल कष्टों को मेरे
जगत् सृजक ब्रह्माणी जननी


आलोकित कर दो प्रज्ञा को
तपस्विनी इन्द्राणि जननी


अतुल अलौकिक साहस दे दो
रिपु मर्दक क्षत्राणी जननी


मिले सुयश जीवन में मुझ को
करो कृपा कल्याणी जननी 
<|endoftext|>
<|startoftext|>
शुक्रिया शुक्रिया शुक्रिया आप का
हम पे रहमो करम जो हुआ आपका


आ दरे फैज पर ये तजुर्बा हुआ
आप उस के हुए जो हुआ आप का


आप की रहनुमाई में बढ़ते रहें
हर कदम पर मिले मश्विरा आप का


नूर भरते रहो लेखनी में मेरी
हाथ सर पर रहे मुस्तफा आप का


बेसहारा हैं जो भी भटकते यहाँ
उन सभी को मिले आसरा आप का 
<|endoftext|>
<|startoftext|>
बंजर को उद्यान बना दे ऐ मौला
ख़ुशियों का सामान बना दे ऐ मौला


निर्गुण को गुणवान बना दे ऐ मौला
संतोषी इंसान बना दे ऐ मौला


हर मुश्किल का हल दे कर तू सब के
जीवन को आसान बना दे ऐ मौला


उल्फ़त का माहौल बना कर हर सू ही
प्यारा हिंदुस्तान बना दे ऐ मौला


सच्चाई की राह दिखाकर हम सब का
पुख्ता तू ईमान बना दे ऐ मौला 
<|endoftext|>
<|startoftext|>
सब से ही मुख्तलिफ है अदबी सफर हमारा
मंज़िल है दूर रस्ता है पुरखतर हमारा


सींचा है अपने खूं से शेरो अदब का गुलशन
शामिल है रंगो बू में खूने जिगर हमारा


तौफीक से खुदा की पाया है फन सुखन का
माँ की दुआओं से है निखरा हुनर हमारा


नाकाम हो गए हम इस को सँवारने में
बिगड़ा हुआ मुकद्दर है इस कदर हमारा


रो-ज़बर बहुत से देखे हैं ज़िंदगी ने
तोड़ा है पत्थरों ने शीशे का घर हमारा


केवल ख़ुदा के दर पर रखते हैं हम जबीं को
झुकता नहीं सभी के कदमों में सिर हमारा 
<|endoftext|>
<|startoftext|>
करता हूँ पेश आप को नज़राना-ए-ग़ज़ल
नायाब मुश्कबार ये गुलदस्ता-ए-ग़ज़ल


तल्खाबे-ग़म न पीजिये हो तश्नगी अगर
भर-भर के जाम पीजिये पैमाना-ए-ग़ज़ल


करना जो चाहते हो हकीक़त से सामना
रक्खो ज़रा-सा सामने आईना-ए-ग़जल


मतले से ले के मक्ते तलक डूब कर कहा
कहते हैं लोग मुझ को तो दीवाना-ए-ग़ज़ल


ज्यूं ही ग़ज़ल की शमअ् को रौशन किया तभी
उड़ कर कहीं से आ गया परवाना-ए-ग़ज़ल


जब से ग़जल को माँ का सा दर्ज़ा दिया मुझे
जग ने खिताब दे दिया शहज़ादा-ए-ग़जल


मुश्किल था काम फिर भी फकत एक शेर में
‘अज्ञात' ने सुना दिया अफसाना-ए-ग़ज़ल 
<|endoftext|>
<|startoftext|>
न पूछो ये मुझ से कि क्या कर रहा हूँ
ग़ज़ल में तजुर्बा नया कर रहा हूँ


भले इन की फ़ित्रत में है बेवफाई
हसीनों से फिर भी वफा कर रहा हूँ


कि रुख्सार पर तेरे होठों को रख कर
नमाज़े-मुहब्बत अदा कर रहा हूँ


बनाते हो मुँह क्यों सिकोडी हैं भौंहें
कहो क्या मैं कोई खता कर रहा हूँ


सदा बद दुआएं मिली मुझ को जिन से
मैं हक में उन्हीं के दुआ कर रहा हूँ


चला जा रहा हूँ मैं खुद उल्टे रस्ते
मगर दूसरों को मना कर रहा हूँ


बुजुर्गों के कदमों में सर को झुका कर
दुआओं की दौलत जमा कर रहा हूँ


‘अजय' रू ब रू आइना अपने रख कर
कि खुद का ही मैं सामना कर रहा हूँ 
<|endoftext|>
<|startoftext|>
अभी उम्मीद है ज़िन्दा अभी इम्कान बाक़ी है
बुलंदी पर पहुँचने का अभी अरमान बाक़ी है


हुआ है दूर कोसों आदमी संवेदनाओं से
बदलते दौर में बस नाम का इंसान बाक़ी है


सजा लो जितना जी चाहे रंगीले ख़्वाब आँखों में
दुकानों पर सजावट का बहुत सामान बाक़ी है


कहाँ ले चल दिए हो तुम उठा कर चार कांधों पर
अभी तो दिल धड़कता है अभी कुछ जान बाक़ी है


सुनाता हूँ ज़रा ठहरो हकीकत ज़िंदगानी की
कहानी तो मुकम्मल है मगर उन्वान बाक़ी है


अभी कुछ लोग हैं ऐसे उसूलों पर जो चलते हैं
अभी कुछ लोग हैं सच्चे अभी ईमान बाक़ी है


हुए ‘अज्ञात' से वाकिफ हजारों लोग दुनिया में
मगर ख़ुद ही से ख़ुद उस की अभी पहचान बाक़ी है 
<|endoftext|>
<|startoftext|>
घर के हर सामान से बिल्कुल जुदा है आइना
बेजुबां हो कर भी सब कुछ बोलता है आइना


कह रहा सारा ज़माना बेहया है आइना
ऐ हसीनो तुम बताओ क्या बला है आइना


कर लो लीपापोती कितनी ही भले चेहरे पे तुम
असलियत सारी तुम्हारी जानता है आइना


आइने को देख कर इतरा रही है रूपसी
रूपसी को देख कर इतरा रहा है आइना


कातिलाना मुस्कुराहट‚ तिरछी नज़रें‚ लट खुलीं
नाज़नीं की हर अदा पर मर मिटा है आइना


खो गई इस की चमक भी साथ बढ़ती उम्र के
देखिये ‘अज्ञात' अब धुंधला गया है आइना 
<|endoftext|>
<|startoftext|>
एक पल को खुशी बख़़्श दे
रेशमी ज़िंदगी बख़़्श दे


तीरगी का सफ़र ख़़त्म हो
राह में रौशनी बख़़्श दे


मौसमे - गुल हमेशा रहे
इस क़़दर ताज़गी बख़़्श दे


ज़िंदगी के लिए हौसला
है बहुत लाज़मी बख़़्श दे


दिल में अरमां मचलने लगे
लज़्ज़तएशायरी बख़़्श दे 
<|endoftext|>
<|startoftext|>
ज्ञान का दीपक जला दे
तू जहालत को मिटा दे


ज़िंदगी को हौसला दे
नेक रस्ते पर चला दे


कुदरती आबो हवा दे
ख़ुशनुमा मंज़र बना दे


फूल गुलशन में खिलेंगे
तू ज़रा सा मुस्कुरा दे


खूब है ये ज़िंदगानी
खूबतर इस को बना दे


मुश्किलें ही मुश्किलें हैं
मुश्किलों का हल बता दे


बेहिसो लाचार हैं जो
मत उन्हें तू यातना दे


ज़िंदगी है कशमकश में
क्या करूं कुछ मश्विरा दे


फड़फड़ाता है परिंदा
क़ैद से इस को छुड़ा दे


जा रहा हूँ दूर तुझ से
हाथ रुख़्सत को हिला दे


चाहता हूँ तुझ से मिलना
ऐ ख़ुदा अपना पता दे 
<|endoftext|>
<|startoftext|>
लेता हूँ उस का नाम अदब ओ एहतिराम से
बख्शा है जिस ने मुझ को इस इल्मेक़लाम से


करता हूँ सुब्होशाम उसी की मैं बंदगी
चलती है कायनात ही जिस के निजाम से


कदमों को जो मिलाना हो रफ्तारेवक़्त से
चलना पड़ेगा दोस्तो जोशो खिराम से


कातिल नज़र से देख कर हौले से मुस्कुरा
वो दिल चुरा के ले गई पहले सलाम से


तन तो बसेरा ह्रैअजय' चंद सांसों का फकत
जाना है सब को एक दिन अपने क़याम से 
<|endoftext|>
<|startoftext|>
अंतर में विश्वास जगाओ
उम्मीदों के दीप जलाओ


जीते जी हिम्मत मत हारो
बाधाओं से जा टकराओ


संयम और समझ से अपनी
हर मुश्किल आसान बनाओ


कर लो दूर उदासी मन की
होठों पर मुस्कान सजाओ


पीछे मुड़़ कर मत देखो तुम
जीवनपथ पर बढ़ते जाओ


कोई मौका मत चूको तुम
हर अवसर का लाभ उठाओ 
<|endoftext|>
<|startoftext|>
महिमा अपरंपार तुम्हारी गंगा जी
भव सागर से पार लगाती गंगा जी


गौमुख से गंगा सागर तक अमृतमय
बहती अविरल धार निराली गंगा जी


निर्मल जल अंतस को देता शीतलता
अंतर्मन की प्यास बुझाती गंगा जी


सिंचित करती संस्कारों को धरती पर
जन जन के संत्रास मिटाती गंगा जी


पूनम का जब चाँद चमकता है नभ में
सब को शाही स्नान कराती गंगा जी 
<|endoftext|>
<|startoftext|>
हर किसी को ख़ुशी चाहिए
पुरसुकूं ज़िंदगी चाहिए


चाहतों की कहाँ इंतिहा
जाम को तिश्नगी चाहिए


पार कर लूंगा सब मुश्किलें
बस दुआ आप की चाहिए


आर्जू और कुछ भी नहीं
इक तिरी बंदगी चाहिए


जीत को हौसले के सिवा
क़़ल्ब में आग भी चाहिए 
<|endoftext|>
<|startoftext|>
करे जो परवरिश वो ही ख़ुदा है
उसी का मर्तबा सब से बड़ा है


बुरे हालात में जो काम आए
उसे पूजो वो सचमुच देवता है


धुआं फैला है हर सू नफरतों का
मुहब्बत का परिंदा लापता है


न जाने हश्र क्या हो मंज़िलों का
यहाँ अंधों की ज़द पे रास्ता है


अगर हो साधना निष्काम अपनी
जहाँ ढूढ़ो वहीं मिलता ख़ुदा है


वहीं होती सदा सच्ची कमाई
जहाँ भी नेकियों का क़ाफ़िला है 
<|endoftext|>
<|startoftext|>
अंतडि़यां ऐंठकर नचती
खाली पेट गड़गड़
तपते रेगिस्तान से गुड़गुड़ाते
प्यासे नल की तरह,
कण्ठ सूखा
मुँह सूखा
ओठों की पपडि़याँ
झरती सूखकर; और
तप्त होकर चारों ओर से
सूखकर झरते बबूर
के काँटे, पिघलते शरीर पर,
चुभते-धँसते हड्डियों में
ऊपर से लहकता अग्निपिण्ड
उझल रहा पिघलाकर
खौला कर आग का दरिया;
वह सनसनाती अग्निकणों
से भरी लहकती धू-धू लू;
पैरों तले वह लप-लप गरम
पीला रेत, चुभते गरम-गरम
कंकड़ पत्थर ।
 
ये दिल्ली है ।
ऐसे परिप्रेक्ष्य में
खोज रहा हूँ मैं
जीवन का सत्य गुत्थम-गुत्था हो बबूर से
लू में लहूलुहान ।
 
पलकर आया हूं ऐसे
मौसम में, जहाँ था
ठण्डा बरगद,
शरीर को गुदगुदाती
बहती कोमल
शान्त गंगा शीतल
सतपुतिया की तरकारी के
साथ भरपेट खाए ताज़ा
गरम-गरम झूर-झूर
रोटियाँ की डकार, वह पाटलीपुत्र ।
<|endoftext|>
<|startoftext|>
मुझे लू पसन्द है।
वह मई-जून वाली आग
मुझे पागल कर देती है ।
वह जितनी तेज़ हो,
गरम हो, लहक रही हो
शोले बरसा रही, आग
उगल रही हो जब
लाल-लाल लहक रहा
हो आसमान जब कुएँ में
बाल्टी डालने पर पानी
के बदले निकलता हो
भर-भर के छलकता
दहकता लाल-लाल लावा
मैं वह लावा पी जाना
चाहता हूँ, सीधे बाल्टी
मुँह में लगा कर।
जब तेज़ चल रही हो अग्निवायु
जब झूम रहा हो इसमें बबूर
जब झूम रहा हो वो ऊँचा-पुराना पीपल,
और जब मचल रही हो आग की
लपटों जैसी उस नीम की फुगनियाँ
जब कपड़े उड़ते हो सूखकर
लहकर विलीन हो पाते हों
राख बनकर,
जब ह-ह-ह की गरज़
लील रही हो इस धरती को
उखाड़ रही हो ऊँचे-ऊँचे मकान
बस रह पाते हों कोई-कोई
उखड़ कर बह जाते हों पहाड़
बस रह जाता हो अतीत
बनकर पठार
जब जंगल के जंगल बन
रहे हों रेगिस्तान
जब देश के देश उजड़ रहे हों
बस रह जाते हों फकत वीरान श्मशान
जब बढ़ रहा हो समंदर
आसमान की तरफ निरंतर
जब हिमालय की बर्फ़ गिरती हो
पिघल-पिघलकर नदियों में
खौलता पानी बनकर
जब खौलकर बहती हो गंगा
मैं इस खौलते पानी में
डुबकी लगाना चाहता हूँ ।
 
पड़ जाए मेरी देह पर फफोले
क्योंकि उस जलन से मुझे
स्नेह है, जो ताज़े-ताज़े
फोड़ो से आती है ।
मलना चाहता हूँ उस परपराहट को
उस जलन को इस देह पर
मलना चाहता हूँ उस पर मैं
लाल-लाल मिर्च,
फिर दुबारा कूदना चाहता हूँ
उसी खौल रही गंगा में
ताकि बढ़े यह लहर
यह परपराहट यह बेचैनी
और इसी बेचैनी से
जलन से गेंदबाजी करुँ
सौ मील प्रति घण्टा की रफ़्तार
तेज़ दौड़कर आँधी बनकर
मोटर बाइक चलाऊँ सौ मील
प्रति घण्टा की रफ़्तार से
ताकि टकराएँ इन फोड़ों से
दुगुनी गति से यह
लहकते लू के वज्र जैसे शोले
और फूटकर बहें मेरे फोड़े
निकले खौलता पानी उनमें से भी ।
 
नहीं,
मैं टकरा जाऊँ तेज़ आती
हाहाकारती धरती की छाती दहलती
लहकती लोहे की इंजन से ।
नहीं
मैं टकरा दूँ तेज़ दौड़कर
अपनी तड़प, अपनी लहक
अपने फोले लिए शरीर को
उस ऊँचे पहाड़ से
ताकि फूटकर हो जाएँ
चकनाचूर ये, व्रण
और बहें उन फूटे पत्थरों पर से
ये फोले गरम नदी बनकर।
मैं रहूँ हरदम बेचैन, बदहवाह।


मुझे न लगे भूख न लगे प्यास
मैं बन जाऊँ आग-आग
नहीं,
डाइनामाइट-डाइनामाइट
नहीं
यूरेनियम-यूरेनियम-यूरेनियम
हाँ,
और बन जाऊँ न्यूनक्लियर बम
और सवार होकर किसी महामिसाइल
पर चलूँ चार हजार कि०मी०प्रति
घंटे की रफ़्तार से गगन भेदता
गड़गड़ाता वायुमंडल को हिलाता
थरथराता पूरे ब्रह्मांड में भूकम्प
लाता और टकरा जाऊँ उस
दहकते सूर्य से
जिस पर लिखा है
पूँजीवाद
तब छा जाए इस पूरी
धरती पर शीतल-शीतल
शान्ति और अमन, और,
बनकर चाँदनी मुस्कुराऊँ
उस नवजात अँगड़ाई लेते
शिशु के ओठों पर जो
लेगा जन्म उस महाविस्फोट के पश्चात् । 
<|endoftext|>
<|startoftext|>
ज़िंदा रहने का
क्या होता है मतलब
रोते हुए पैदा होना,
माँ-बाप की गोद में किलकारियाँ
मारना, खाना-पीना, सोना
जवान होना, शादी करना
बेटा पैदा करना, पैसे कमाना
सौ साल जीना और
अंत में बारह मन की
लकड़ी पर जल जाना ।


क्या यही है भरपूर
ज़िंदगी का मतलब ?


या ज़िंदा रहने का मतलब
होता है पहाड़ की चोटी बनकर
तराई में बहती नदी को देख
मुस्कुराना, नदी की धारा बन
गुनगुनाते बहते जाना
नीम, पीपल, बरगद बन
शराबी शेरावत बन, मदमस्त झूमना,
शीतल लाल सूरज बनकर
पूरब के भोर-सा मुस्कुराना
पक्षियों के गीत बन
गॉंव-गाँव बहना हवा में घुलकर
हल में जुते हीरा-मोती
की घंटियां बन बजना
हरी-हरी फसल बनकर
तैरते जाना अलसाए ।


या ज़िंदा रहने का
मतलब होता है अपने
देश के लिए फॉंसी पर चढ़कर
लोकगीतों के नायक बन जाना ।
लोगों के जेहन में
याद आकर, टीसना ।
उदास माँ के आँसू बन
चुपचाप टपकना ।


एक बेवा पर सफ़ेद
प्रेत बनकर सवार रहना
या मृत्यु-पर्यन्त भी
सूली पर लटकना
ज़िंदा रहने का मतलब
होता है शायद विचारों में
आग बनकर सुलगते रहना,
मरकर भी ख़तरनाक बने रहना
और बार-बार फाँसी पर चढ़ना
सूरज और चन्द्र की गति
बन जाना और अपने
आत्मीयजनों को साथ बैठकर
खाना खाते हुए वहीं कहीं
पास दीवाल पर लटकती
तस्वीर में से सजल आँखों से
देखना और धीरे-धीरे
मुस्कुराना ।
<|endoftext|>
<|startoftext|>
दुख और पहाड़ का बहुत गहरा रिश्ता है
पहाड़ की गोद में
दुख पाता है सुकून और
चोटी पर आसन्न रहती है उदासी


इसकी ढलानों पर थककर
सोए रहते हैं विचार
उगता है जब लाल सूरज पर्वत पर
दर्शन बन कर जागते हैं विचार...
और फिर ग़र्क होता सूरज थककर
घनतम अन्तर अंधकार में
कभी-कभी चलती है बयार और सरसरा उठते हैं वृक्ष पौधे पत्तियाँ
पहाड़ रहता है स्थिर लेकिन
शान्त , अविचलित गंभीर और
आसमान रहता है शून्य विचारमग्न ।
 
घने हिम अंधकार में ठिठुरती हैं चट्टानें जब
दरारों से रिसती है नदी
और तारों के आँसू
टपकते हैं चाँद पर
पहाड़ का वज़न दुख का वज़न है। 
<|endoftext|>
<|startoftext|>
मुझे फूल पत्तियों से स्नेह है
लेरुओं, पिल्लों और मेमनों से स्नेह है
मुझे नीले आसमान काले पर्वतों
हरे समंदरों से स्ने‍ह है
चाँद-तारे, काली रातों
और उगते लाल सूरज से स्नेह है
मुझे भोर से स्नेह है
मुझे सांझ से स्नेह है
तूफ़ान गाते से चलते बसों-ट्रेनों
की खिड़कियों से बिछड़ते
गाँव, खेतों, नदी-नालों और
मेरी ओर देखते उस बाबा से स्नेह है


मुझे अपने दोस्तों से स्नेह है
मुझे अपने दुश्मनों से स्ने‍ह है
दुख से सुख से सबसे है मुझे स्नेह
ईर्ष्या और प्रेम को
लील गया है मेरा स्नेह
 
बस एक ही भावना है, बरबस
स्नेह, स्नेह प्रगाढ़ स्नेह स्नेह
एक सर्वव्याप्त और अन्तिम सत्य है
जैसे मौत । 
<|endoftext|>
<|startoftext|>
मदर, माँ, एंजेल, टेरेसा
लव, गॉड, चैरिटी, मिशनरी
प्रेम, सेवा, त्याग, करुणा
ग़रीब, दीन, दुखी, अनाथ
युगोस्ला‍विया, अल्बानिया, बोस्निया
कुष्ठ रोग, सेवा-शुश्रूषा, इलाज
दया, सिंपेथी, गाड्स चिल्ड्रेन
गाड्स मैसेंजर, एंजेल, मदर, मसीहा
क्राइस्टस, ईसू, ईश्वर, होलीनेस
लार्ड, होली पोप, पोप जान पाल
गॉड, गॉड ब्ले‍स यू, माई चाइल्ड
इण्टरनल पीस, वन अलमाइटी
चैरिटी अवदान, अनुदान, अनुकम्पा‍
पूअर, आपेरस्ड , अनफार्चुनेट्स
प्रेअर, एंजेल, मेरी क्राइस्ट्
लोरेटो, माइकेल, जेवियर्स
फादर, मदर, गाड ब्लेस यू
युनीक, युनीक, पर्सन, यूनीक-प्रिंसेस,
पीपुल्स प्रिंसेस, पीपुल्स मदर
बीसवीं सदी, अदभुत दृश्य, महानतम क्षण
मदर टेरेसा, प्रिंसेस डायना
पापा रात्सी, अल्फइद, पैमेला बोर्डेस्,
सुस्मिता सेन, ऐश्वर्य राय
शोक
शोकाकुल भीड़, शोक, स्तब्ध संसार
क्लिंटन, एलिजाबेथ
स्टेट मार्निंग, राष्ट्रीय शोक, अन्तरराष्ट्रीय
शोक
होमेज, फ्लोरल ट्रिब्यूट, लास्ट रेस्पेक्ट्
वर्ल्ड पीस
भारत-रत्न, मिस इंडिया, मिस यूनिवर्स
नोबेल प्राइज । 
<|endoftext|>
<|startoftext|>
गर्व से मुस्काराते हैं बिस्मिल्ला खाँ
जब उन्हें कहा जाता है
पाइपर ऑफ वारानसी
भोजपुर में जन्मे खाँ साहब
कतराते हैं अपने साक्षात्कारों में
लेने में जन्मस्थली का नाम
आखिर वहाँ कैसे बजती शहनाई
जहाँ बिरहा की तान पर
गरजते हैं कट्टे।
वाकई खाँ साहब की शहनाई में
हैदराबादी बिरयानी की ख़ुशबू
और बनारसी का जायका है


उन्हें गवारा न था
उनकी शहनाई से आए
लिट्टी-चोखे की चटकार
और खैनी की झाँस.....


क्या ख़ूब आती है नींद
जब स्वादिष्ट भोजन से
भरा हो पेट और दाँतों को
गुदगुदाती हो सुपारी


पर उन्हें कैसे आए नींद
जिनकी अंतडि़यों से खटखटाती
हो सूखी लिट्टी और
दाँतों तले किनकिनाता हो
खैनी में बारूद


यहीं चूक गए खाँ साहब
अपनी पाइप में
नहीं भर पाए बारूद
न ही फूँक पाए शहनाई में टाइफून
जिला-जवारी होकर भी
हिला नहीं पाए 'जीला'
जब मुसहरों की बारात में बजाते थे शहनाई
तभी से सपनाते थे
अकबरी दरबार और तानसेन


सो आज बन गए नवरत्न
मुस्काते हैं अब कैसे सुपारी कुरेदते
पेग्विन क्लाकसिक्से पर ........


पर खाँ साहब को नहीं मालूम
कबीर अब भी बडआते हैं
कैमूर की पहाडि़यों पर ।


खाँ साहब की शहनाई
भले भरमा ले श्रोताओं को
पिलाकर अफ़ीम
पर नहीं झुठला सकती
इतिहास और लहू का वास्ता


मुस्कुराता है कल्लू धोबी
बनारस के घाट पर
धोता हुआ खाँ साहब का कुरता
जब उलटी पाकिटों के
कोनों से झड़ता है
सत्तू और खैनी । 
<|endoftext|>
<|startoftext|>
छातियों में धँस-धँस कर
फट रहे हैं प्रक्षेपास्त्र
माताओं के गर्भ में नित्य
बन रहे हैं सूराख़
गगनभेदी हुंकार से
भिड़ता है बार-बार
एक ही आर्तनाद
नहीं दबा पा रहा
इसे बमों का आतंक....
मिसाइलों के मलबों के नीचे
कुलबुला रहे हैं,
'अजन्में शिशु'
पनप रहे हैं
कई-कई अष्टावक्र
चाट-चाट कर बस
बारूद । 
<|endoftext|>
<|startoftext|>
अब तक सन्ना रहा है तप्त आसमान
भटक रहा है आँधियों में झुलसता गिद्ध
थकता है दिन
पत्ते होते हैं सुर्ख़
शान्त पड़ते हैं वृक्ष
फिर भी काफ़ी गति है हवा में
दर्द से सिहर उठती हैं फुनगियाँ
जब पोरों में सूखता है आख़िरी कतरा


खखोरता है खुरपे पर
कोई बचा-खुचा सीमेंट
कान्हे पर लिए बन्दूक
खोजता है पानी एक जवान


और उधर
फिसलता है सूरज / उतरती है ज़मीन पर /
जले हुए जंगलों की राख


आज की तारीख़ में
इतनी सी शिरकत
करता है इतिहास 
<|endoftext|>
<|startoftext|>
अभी हाल-हाल तक
हमने लिखनी शुरू की थी
ख़ुशी और उत्साह की कविता
दोस्ती, पहाड़, नीले आसमान की कविता
जोश की उल्लास की
उम्मीदों के उफान की कविता....


पढ़ी थी हमने, स्कूलों में, कालेजों में
निराला और प्रसाद की प्रेम-कविता
समझा था कि जिन्होंने
जीवन में प्रेम और स्नेह बहुत कम पाया
कैसे अधिकार से लिखा है प्रेम पर
बहुत अच्छा लगा था हमें तब....


वक़्त आया
हम लिखने लगे लू की कविता
खीझ और आक्रोश की कविता
ख़याल था हम भी करते हैं
प्रेम दोस्त से, दुश्मन से, प्रकृति से
समाज से, परिवार से, मूल्यों से
हम भी लिखेंगे और ख़ूब लिखेंगे
प्रेम की कविता


वक़्त आया
हम लिखने लगे बिछोह की कविता
बिखराव का काव्य....
हम चाहते थे लिखना 'जीत' की कविता
हम लिखने लगे हार की, दुख की
मौत की कविता


रोटी के अभाव में नहीं पले थे हम
माँ-बाप ने, दादा-दादी ने नाना-नानी ने
बड़े ही जतन से पाला था हमें


अच्छे स्कूल और कॉलेज में पढ़े थे हम
बबुआ और बुचिया नाम रखा गया हमारा
रोटी-तरकारी और भात-दाल के साथ-साथ
कैडबरी चॉकलेट भी खूब खाया था हम ने
दुलार में सहक के माटी थे हम ....


किसे हक था हम से अधिक
सुन्दर कल्पनाओं के रमणियों और राजकुमारों पर
ममता, मोह, माया पर
कौन बेहतर लिख सकता था
बेवफ़ाई पर भी हमसे
जो पनपे सदैव
स्नेह और वफ़ा की क्यारी पर


और आज हम यहाँ हैं
लिख रहे हैं कविता अन्धकार की
स्याह और धुँधले क्षितिज की
लिख रहे हैं कविता हम श्मशान की.....
हम से महरूम है
प्रेम की पहली कविता
बेवफ़ाई की बात
क्या करें हम 
<|endoftext|>
<|startoftext|>
मध्य रात को
चुपचाप अँधकार में सरसराते हुए
इंटरनेट के एक मैसेज का
एक बरगद रास्ता रोककर खड़ा हो जाता है
और पूछता है
कि क्या तुम्हारे पास
मेरा परिप्रेक्ष्य है !


साइबेरिया से उड़ता हुआ हंसों का जोड़ा
रेगिस्तान की दहलीज़ पार करने से पहले
कई-कई रात मुझसे संवाद करता है
और पेट के अण्डों को महसूसता हुआ
सूरज के ताप को अन्दाज़ता है
पहाड़ों के जंगल से उतरकर
किंग-कोबरा का एक जोड़ा
मेरे कोटरों में घोंसला बनाता है
बच्चे जन कर, उन्हें बड़ा करता है
और फिर कई दिनों के बाद
बढि़याए सोन को पारकर
एक गाँव में लुप्त हो जाता है


ओ पैमेला एंडरसन की नग्न
नब्बे मेगाबाइट
तुम तो रोज़ मेरे सवालों को अनसुना कर
वित्त-सचिव के लैपटॉप पर
डाउनलोड होने को आतुर रहती हो
तुम्हेो नहीं मालूम
बूढ़ी गंडक का बढ़ा हुआ पानी
मेरी जड़ों तक आते-आते
थककर शान्त पड़ जाता है
और ध्वंस का पाठ भूल कर
मेढकों के बच्चों को सेता है
और उसी में एक
गरीब गरेडि़या का बेटा
बंसी डालकर
माँ और बाबा के साथ
मछली-भात का सपना
खर्राटे मार-मारकर देखता है 
<|endoftext|>
<|startoftext|>
मध्य रात को
चुपचाप अँधकार में सरसराते हुए
इंटरनेट के एक मैसेज का
एक बरगद रास्ता रोककर खड़ा हो जाता है
और पूछता है
कि क्या तुम्हारे पास
मेरा परिप्रेक्ष्य है !


साइबेरिया से उड़ता हुआ हंसों का जोड़ा
रेगिस्तान की दहलीज़ पार करने से पहले
कई-कई रात मुझसे संवाद करता है
और पेट के अण्डों को महसूसता हुआ
सूरज के ताप को अन्दाज़ता है
पहाड़ों के जंगल से उतरकर
किंग-कोबरा का एक जोड़ा
मेरे कोटरों में घोंसला बनाता है
बच्चे जन कर, उन्हें बड़ा करता है
और फिर कई दिनों के बाद
बढि़याए सोन को पारकर
एक गाँव में लुप्त हो जाता है


ओ पैमेला एंडरसन की नग्न
नब्बे मेगाबाइट
तुम तो रोज़ मेरे सवालों को अनसुना कर
वित्त-सचिव के लैपटॉप पर
डाउनलोड होने को आतुर रहती हो
तुम्हेो नहीं मालूम
बूढ़ी गंडक का बढ़ा हुआ पानी
मेरी जड़ों तक आते-आते
थककर शान्त पड़ जाता है
और ध्वंस का पाठ भूल कर
मेढकों के बच्चों को सेता है
और उसी में एक
गरीब गरेडि़या का बेटा
बंसी डालकर
माँ और बाबा के साथ
मछली-भात का सपना
खर्राटे मार-मारकर देखता है 
<|endoftext|>
<|startoftext|>
रेल चली छुक-छुक,
रेल चली छुक-छुक!


रेल में थे नाना,
साथ लिए खाना।
खाना खाया चुप-चुप,
रेल चली छुक-छुक!


रेल में थी दादी,
बिल्कुल सीधी-सादी।
देख रही टुक-टुक,
रेल चली छुक-छुक!


रेल में थी मुनिया,
देखने को दुनिया।
दिल करे धुक-धुक,
रेल चली छुक-छुक! 
<|endoftext|>
<|startoftext|>
बंधक सुबहें
गिरवी अपनी
साँझ दुपहरी है ।


बड़ी देर तक रात व्यथा से
कर सोये संवाद,
रोटी की चिंता ने छीना
प्रातः का अवसाद,
भूख मीत है जिससे
अपनी छनती गहरी है ।


रक़म सैकड़ा लिया कभी था
की उसकी भरपाई,
सात महीने किया मज़ूरी
तब जाकर हो पाई,
कुछ बोलें तो अपने हिस्से
कोर्ट कचहरी है ।


टूटी मड़ई जिसको अपना
घर कह लेते हैं,
किसी तरह कुछ ओढ़-बिछाकर
हम रह लेते हैं,
जीवन जैसे टूटी-फूटी
एक मसहरी है ।


मालिक लोगों के कहने पर
देते रहे अँगूठा,
वक़्त पड़ा तो हम ही साबित
हो जाते हैं झूठा,
निरर्थक है फ़रियाद
व्यवस्था अंधी-बहरी है । 
<|endoftext|>
<|startoftext|>
बूढ़े हुए कबीर
आजकल
ऊँचा सुनते हैं।




आंखो से है साफ झलकती
भीतर की बेचैनी
हुए अकारथ साखी-दोहे
बिरथा गई रमैनी।
खांस-खांस कर
समरसता की
चादर बुनते हैं।




रह जाते हैं कोलाहल में
शब्द सभी खोए
दुखिया दास कबीर अहर्निश
जागे औ´ रोए
आडंबर के
लेकिन जब-तब
रेशे धुनते हैं।




मगहर का माहौल सियासी
पहले जैसा है
माया ठगिनी की बस्ती में
सब कुछ पैसा है
पंडित, मुल्ला
अब भी
कांकर-पाथर चुनते हैं।




बात-बात पर उन्हें चिढ़ा कर
बालक हैं हंसते
बड़े सयाने जब तक उन पर
ताने हैं कसते
धरम-धजा के
वाहक उनसे
जलते- भुनते हैं। 
<|endoftext|>
<|startoftext|>


अंतर्मन के भोज पत्र पर,
गीत लिखे बहुतेरे
सजनी, कुछ तेरे, कुछ मेरे. . .


जब-जब सूरज को देखूँ मैं,
अंजानी-सी लगन लगे।
तेरे पथ की रखवाली में,
रात-रात भर नयन जगे।
दुविधाओं में घिरे हुए दिन,
चिंताओं के फेरे
सजनी, कुछ तेरे, कुछ मेरे. . .


मुझको देख विहँसता चंदा
जब-जब आधी रात का,
पात-पात बिखरा जाता है
मौसम झंझावात का।
इन लम्हों ने मटमैले-से
कितने चित्र उकेरे।
सजनी, कुछ तेरे, कुछ मेरे. . .


अलकों पर सपनों के मोती,
झरते धीरे-धीरे।
भीतर संचित है कितने ही,
माणिक-मुक्ता-हीरे।
मुझको बाँध लिया करते हैं,
इंद्र धनुष के घेरे
सजनी, कुछ तेरे, कुछ मेरे. . .


अंतर्मन के भोज पत्र पर,
गीत लिखे बहुतेरे
सजनी, कुछ तेरे, कुछ मेरे . . . 
<|endoftext|>
<|startoftext|>
पगडंडी पर छाँवों जैसा कुछ भी नही दिखा,
गाँवों में अब गाँवों जैसा कुछ भी नहीं दिखा।


कथनी सबकी कड़वी-कड़वी, करनी टेढ़ी-टेढ़ी,
बरकत और दुआओं जैसा कुछ भी नहीं दिखा।


बिछुआ, पैरी, लाल महावर, रुनझुन करती पायल,
गोरे-गोरे पाँवों जैसा कुछ भी नहीं दिखा।


राधा, मुनिया, धनिया, सीता जींस पहनती है,
उनमें शोख अदायों जैसा कुछ भी नहीं दिखा।


बरगद, इमली, महुआ, पीपल, शीशम लुप्त हुए,
शीतल मंद हवाओं जैसा कुछ भी नहीं दिखा।


पंचायत में राजनीति की गहरी पैठ हुई,
तब से ग्राम-सभाओं जैसा कुछ भी नहीं दिखा। 
<|endoftext|>
<|startoftext|>
तुम मुझे दुख-दर्द की सारी विकलता सौंप देना,
मैं घने अवसाद में अपनी सफलता खोज लूँगा!


मैं सफ़र में चल पड़ा हूँ,
दूर जाऊँगा समझ लो।
व्यर्थ है आवाज़ देना,
आ न पाऊँगा समझ लो।
जोगियों से मन लगाना,
छोड़ दो मुझको बुलाना।
राह में दुश्वारियाँ हो. . . मैं सरलता खोज लूँगा,
मैं घने अवसाद में अपनी सफलता खोज लूँगा!


एक रचनाकार हूँ,
निर्माण करने में लगा हूँ।
मैं व्यथा का सोलहों-
सिंगार करने में लगा हूँ।
यह कठिन है काम लेकिन,
श्रम अथक अविराम लेकिन।
इस थकन में ही सृजन की मैं सबलता खोज लूँगा।
मैं घने अवसाद में अपनी सफलता खोज लूँगा!


फूल की पंखुड़ियों पर,
चैन से तुम सो न पाए।
जग तुम्हारा हो गया पर,
तुम किसी के हो न पाए।
तुम अधर की प्यास दे दो,
या सुलगती आस दे दो।
मैं हृदय की फाँस में अपनी तरलता खोज लूँगा,
मैं घने अवसाद में अपनी सफलता खोज लूँगा!


रात काली है मगर यह,
और गहरी हो न जाए।
फिर तुम्हारी चेतनायें,
शून्य होकर खो न जाए।
इसलिए मैं फिर खड़ा हूँ,
स्याह रातों से लड़ा हूँ।
मैं तिमिर में ही कहीं, सूरज निकलता खोज लूँगा।
मैं घने अवसाद में अपनी सफलता खोज लूँगा! 
<|endoftext|>
<|startoftext|>
रिश्तों ने बाँधा है जब से अनुबंध में,
रंग नए दिखते हैं, गीतों में छंद में।


शब्द सभी अनुभव के अनुगामी लगते हैं
अनचाहे उन्मन से अधरों पर सजते हैं।
सब कुछ ही कह जाते अपने संबंध में,
रंग नए दिखते हैं गीतों में छंद में।


अंतर के भावों में सागर लहराता है,
सुधियों के बंधन से आकर टकराता है।
धीरज रुक जाता है अपने तटबंध में
रंग नए दिखते गीतों में छंद में।


नयनों में सतरंगे सपनों की डोली है,
साँसों में सरगम की भाषा है बोली है।
जीवन की उर्जा है परिचित-सी गंध में,
रंग नए दिखते हैं गीतों में छंद में।


नेहों की निधियों का संचय कर लेने को,
सुधियों में स्नेहिल-सी बातें भर लेने को।
आतुर मन रहता है इसके प्रबंध में,
रंग नए दिखते हैं गीतों में छंद में। 
<|endoftext|>
<|startoftext|>
कबिरा तेरी चादरिया का, जर्जर ताना बाना देखा।
मंदिर की हठधर्मी देखी, मस्जिद का ढह जाना देखा।


अलगू के हाथों में लाठी, जुम्मन की आँखों में शोले।
मज़हब के हाथों से, पावन रिश्तों का मर जाना देखा।


स्वारथ और सियासत चढ़कर सब के सिर पर बोल रही।
और लहू का धार-धार हो पानी-सा बह जाना देखा।


आदर्शों की हत्या करते, विश्वासी प्रतिमान दिखे।
मुंसिफ़ का मुल्ज़िम के घर तक, अक्सर आना जाना देखा।


सजी दुकानें ज्ञान-ध्यान की मठाधीश भौतिकवादी
अवतारी पुरुषों का, निरथक बातों से शरमाना देखा।


शील हरण से व्यथित द्रौपदी फूट-फूट कर रोती है।
पापी दुर्योधन के सम्मुख, अर्जुन का डर जाना देखा।
<|endoftext|>
<|startoftext|>
रिश्तों में अब आदर्शों का कोई काम नहीं
वह भी राधा नहीं रही और हम भी श्याम नहीं।
सीतायें बंदी हैं अब तक उसके महलों में
रावण से जाकर टकरायें अब वो राम नहीं।


गोपालों से मिली गोपियाँ रास रचाती है
उन्मादों के इन रिश्तों का कोई नाम नहीं।
पंचाली को जकड़ रखा पापी दुर्योधन ने
अर्जुन का पुरुषत्व दिखाता कोई काम नहीं।


झूठ इबादत, बदी बंदगी धोखा अर्चन है
काबा-काशी इसके आगे चारो धाम नहीं। 
<|endoftext|>
<|startoftext|>
चिरइया, धीरे-धीरे बोल!


अंतर्मन के अध्यायों के पन्नों को मत खोल।
अभी-अभी तो अपनी आँखें प्राची ने खोला है,
मलयानल है, मन का तरुवर अभी नहीं डोला है।
अरी निर्दयी! अभी हृदय में पीड़ा तो मत घोल।
चिरइया, धीरे-धीरे बोल!


विरह-वेदना में ही गुंफित तेरा गुंजित स्वर है,
सत्य सनातन यह भी लेकिन, सुख भी तो नश्वर है।
क्षण भर का जीवन है अपनी! बातों में रस घोल।
चिरइया, धीरे-धीरे बोल!


उगते सूरज को अंबर में थोड़ा तो चढ़ने दे,
पीडा की लंबी परछाई बढ़ती है बढ़ने दे,
धूप-छाँव के चलते क्रम को अनुभव से ही तोल।
चिरइया, धीरे-धीरे बोल!


तेरा यह आलाप हृदय को बेकल कर जाता है,
मन के सूखे अंतःसर में सागर भर जाता है,
महाप्रलय के द्वार-अबूझे-शब्दों से मत खोल।
चिरइया, धीरे-धीरे बोल!


झरते वन का सूखा तरुवर अपना ठौर-ठिकाना,
ऊपर से तेरा यह निष्ठुर विरही तान सुनाना,
नयन-कोर से झर जाते हैं रतन कई अनमोल।
चिरइया, धीरे-धीरे बोल! 
<|endoftext|>
<|startoftext|>
मानवता के आदर्शों का जो सम्मान करें
पुरुष वही जो दानवता का, मर्दन-मान करें।


धरती पर वैसे तो कितने आते हैं, जाते हैं,
बिरले ही अपने जीवन को धन्य बना पाते हैं,
नर होने का अर्थ नहीं है अपयश में खो जाना,
नर तो वह है, दुश्मन मन भी जिसका गुणगान करे।


जीवन का उद्देश्य नहीं है केवल पीना-खाना,
साँसों पर अवलंबित होकर ऐसे ही मर जाना,
धर्म-नीति का अलख जगाते चले निरंतर पथ में,
सच्चा नर है वह जो, पौरुष का अवदान करे।


त्याग, धर्म की राह खड़ी थी कौरव सेना सारी,
किंतु अकेला अर्जुन ही था, उन पुरुषों पर भारी,
दिया सत्य का साथ ईश ने अर्जुन का उस रण में,
नर होने का अर्थ, सत्य का जो संधान करें।


लंका नगरी के उन्नायक अत्याचारी नर थे,
पुरुषोत्तम थे उनके सम्मुख रीछ और वानर थे,
उखड़ गया रावण का पौरुष, आदर्शों के आगे,
ऐसा नर भी क्या जो ताक़त पर अभिमान करे।


मानवता के आदर्शों का जो सम्मान करे,
पुरुष वही जो दानवता का, मर्दन-मान करे। 
<|endoftext|>
<|startoftext|>
बरस गया बादल का पानी!
बिजली चमकी दूर गगन में,


कंपन होते प्राण भवन में,
तरल-तरल कर गई हृदय को,
निष्ठुर मौसम की मनमानी।
बरस गया बादल का पानी!


धुली आस कोमल अंतर की,
बही संपदा जीवन भर की,
फिर भी लेती रहीं लहरियाँ
हमसे निधियों की कुरबानी।
बरस गया बादल का पानी!


धार-धार में तेज़ लहर है,
लहरों में भी तेज़ भँवर है,
सपनों का हो गया विसर्जन,
घेरे आशंका अनजानी।
बरस गया बादल का पानी! 
<|endoftext|>
<|startoftext|>
एक आशा जगाती रही भोर तक,
चाँदनी मुस्कुराती रही भोर तक।


माधुरी-सी महकती रही यामिनी,
और मन को जलाती रही भोर तक।


आगमन की प्रतीक्षा किए रात भर,
चौंकते ही रहे बात ही बात पर,
भावना की लहर ने बहाया वहीं
डूबते ही रहे घात-प्रतिघात पर,
शब्द उन्मन अधर से निकलते रहे,
वेदनायें सताती रहीं भोर तक।


प्रेम की पूर्णता के हवन के लिए,
अनकहे नेह के दो वचन के लिए,
प्राण करता रहा है जतन पे जतन,
वेग उद्वेग ही के शमन के लिए,
एक तिनके-सा मन कंपकंपाता रहा,
प्रीत उसको बहाती रही भोर तक।


धूप-सी उम्र चढ़ती उतरती रही,
ज़िंदगी में कई रंग भरती रही,
और निष्फल हुई हार कर कामना
एक अंधे डगर से गुज़रती रही
जो हृदय में सुलगती रही आँच-सी
वो तृषा ही जलाती रही भोर तक। 
<|endoftext|>
<|startoftext|>
अक्षर-अक्षर मौन हो गए, मौन हुआ संगीत
परदेसी के साथ गया है, जब से मन का मीत।


चलता है सूरज वैसे ही दुनिया भी चलती है
और तिरोहित होकर संध्या वैसे ही ढलती है
किंतु गहनतम निशा अकेली मन को ही छलती है
अधरों पर सजने लगता है, अनजाना-सा गीत।


डाल-डाल पर खिले सुमन को ॠतुओं ने घेरा है
अपने अंतर में पतझड़ का ही केवल डेरा है
स्मृतियों के ओर छोर तक उसका ही फेरा है
उधर खिला मधुबन हँसता है रोता इधर अगीत।


दूर गगन में उगे सितारे अपनों से लगते हैं
लिए किरण की आस भोर तक वह भी तो जगते हैं
अनबोले शब्दों की भाषा में सब कुछ कहते हैं
एक सुखद जो वर्तमान था, वह भी हुआ अतीत।


सपनों के झुरमुट में उतरा कालिख-सा अँधियारा
हमने उसको रात-रात भर खोजा उसे पुकारा
खड़ा रहा बनकर निर्मोही निरर्थक रहा इशारा
जलती-बुझती रही निशा भर अनुभव की परतीत


अक्षर-अक्षर मौन हो गए, मौन हुआ संगीत
परदेसी के साथ गया है, जब से मन का मीत। 
<|endoftext|>
<|startoftext|>
प्रिय सुनो! यामिनी गाती है।


तारों का झिलमिल पहन वसन
नीरवता लेकर गहन-गहन
कोमल-सी मधुमय वाणी में, कुछ अनबोला कह जाती है।
प्रिय सुनो! यामिनी गाती है।


कोमल किसलय के मंजुल स्वर
नव गीत सुनाते झर-झर-झर
पल्लव के कोमल गातों को, लो देखो वह सहलाती है।
प्रिय सुनो! यामिनी गाती है।


जब मौन हृदय होकर उन्मन
जलता बुझता जैसे उड्गन
नेहों के आतुर प्राणों को, नवजातक-सा बहलाती है।
प्रिय सुनो! यामिनी गाती है।


धरती की सुंदर डोली में,
चकवों की विरही टोली में,
किरणों से अठखेली करती, आशायें भरकर जाती है।
प्रिय सुनो! यामिनी गाती है।


निश्चिंत मगन जब सोता है,
एकांत भुवन में होता है,
उनींदी अँखियों में सपनों के रंगों को बरसाती है।
प्रिय सुनो! यामिनी गाती है। 
<|endoftext|>
<|startoftext|>
समर्पित शब्द की रोली,
विरह के गीत का चंदन।


हमारे साथ ही रहकर,
हमीं को ढो रहा कोई।


नयन के कोर तक जाकर,
घुटन को धो रहा कोई


क्षितिज पर स्वप्न के तारे,
कहीं पर झिलमिलाते हैं,


क्षणिक ही देर में सारे,
अकिंचन डूब जाते हैं।


वियोगी पीर के आगे,
नहीं अब नेह का बंधन।


निशा के साथ ही चलकर,
सुहागन वेदना लौटी।


सृजन को सात रंगों में,
सजाकर चेतना लौटी।


कसकती प्राण की पीड़ा,
अधर पर आ ठहरती है,


तिमिर में दीप को लेकर,
विकल पदचाप धरती है।


हृदय के तार झंकृत हैं,
निरंतर हो रहा मंथन। 
<|endoftext|>
<|startoftext|>
रिश्मयों को आज फिर,
आकर अंधेरा छल न जाए,
और सपनों का सवेरा,
व्यर्थ् हो निकल न जाए।
हम अंधेरों का अमंगल,
दूर अंबर से हटाएं,
एक दीपक तुम जलाओे,
एक दीपक हम जलाएं।


आधियां मुखिरत हुई है,
वेदना के हाथ गहकर,
और होता है सबलतम,
वेग उनका साथ बहकर।
झिलमिलाती रिश्मयों की,
अस्मिता को फिर बचाएं,
एक दीपक तुम जलाओे,
एक दीपक हम जलाएं।


अब क्षितिज पर हम उगाएं,
स्वर्ण् से मंडित सवेरा,
और धरती पर बसाएं,
शांति का सुखमय बसेरा।
हम कलह को भूल कर सब,
नव-सुमंगल गीत गाएं,
एक दीपक तुम जलाओे,
एक दीपक हम जलाएं। 
<|endoftext|>
<|startoftext|>
संयम के टूटेंगे फिर से अनुबंध,
महुए की डाली पर उतरा बसंत।


मधुबन की बस्ती में,
सरसिज का डेरा है।
सुमनों के अधरों तक,
भँवरों का फेरा है।
फुनगी पर गुंजित है, नेहों के छंद।
महुए की डाली पर उतरा बसंत।


किसलय के अंतर में,
तरुणाई सजती है।
कलियों के तनमन में,
शहनाई बजती है।
बहती, दिशाओं में जीवन की गंध।
महुए की डाली पर उतरा बसंत।


बौरों की मादकता,
बिखरी अमरैया में,
कुहु की लय छेड़ी,
उन्मत कोयलिया ने।
अभिसारी गीतों से, गुंजित दिगंत।
महुए की डाली पर उतरा बसंत।


सरसों के माथे पर,
पीली चुनरिया है।
झूमे है रह रहकर,
बाली उमरिया है।
केसरिया रंगों के, झरते मकरंद।
महुए की डाली पर उतरा बसंत।


बूढ़े से बरगद पर,
यौवन चढ़ आया है।
मन है बासंती पर,
जर्जर-सी काया है।
मधुरस है थोड़ा, पर तृष्णा अनंत।
महुए की डाली पर उतरा बसंत। 
<|endoftext|>
<|startoftext|>
मिलती जुलती बातें अपनी मसला एक रुहानी बाबा
तुम हो रमता जोगी - साधु हम हैं बहता पानी बाबा


कठिन तपस्या है यह जीवन, राग-विराग तपोवन है
तुम साधक हो हम साधन हैं, दुनिया आनी-जानी बाबा


तुमने दुनिया को ठुकराया, हमको दुनिया वालों ने
हम दोनों की राह जुदा है, लेकिन एक कहानी बाबा


धुनी रमाये तुम बैठे हो, हम जलते अंगारों पर
तप कर और निखर जाने की हम दोनों ने ठानी बाबा


हृदय मरुस्थल बना हुआ है, और नयन में पानी है,
मौन साधकर ही झेलेंगे, मौसम की मनमानी बाबा।


रिश्ते नातों के बंधन से मुक्त हुए तुम भी हम भी,
अनुभव की बातें हैं अपनी अधरों पर ज्यों लानी बाबा 
<|endoftext|>
<|startoftext|>
माचिस की है तीली धूप,
सरसों-सी है पीली धूप।


गरम दूध-सी उबल रही है,
चूल्हे चढ़ी पतीली धूप।


अभी शाम आई थी, डटकर,
उसने सारी पी ली धूप।


सर्दी में क्यों हो जाती है,
पता नहीं, नखरीली धूप।


गरमी के तपते मौसम में,
होती बड़ी हठीली धूप। 
<|endoftext|>
<|startoftext|>
ग़मों से यूँ वो फ़रार इख़्तियार करता था
फ़ज़ा में उड़ते परिंदे शुमार करता था


बयान करता था दरिया के पार के क़िस्से
ये और बात वो दरिया न पार करता था


बिछड़ के एक ही बस्ती में दोनों ज़िंदा हैं
मैं उस से इश्क़ तो वो मुझ से प्यार करता था


यूँही था शहर की शख़्सियतों को रंज उस से
के वो ज़िदें भी बड़ी पुर-वक़ार करता था


कल अपनी जान को दिन में बचा नहीं पाया
वो आदमी के जो आहाट पे वार करता था


वो जिस के सेहन में कोई गुलाब खिल न सका
तमाम शहर के बच्चों से प्यार करता था


सदाक़तें थीं मेरी बंदगी में जब 'अज़हर'
हिफ़ाज़तें मेरी परवर-दिगार करता था. 
<|endoftext|>
<|startoftext|>
हम ने जो क़सीदों को मुनासिब नहीं समझा
शह ने भी हमें अपना मुसाहिब नहीं समझा.


काँटे भी कुछ इस रुत में तरह-दार नहीं थे
कुछ हम ने उलझना भी मुनासिब नहीं समझा.


ख़ुद क़ातिल-ए-अक़दार-ए-शराफ़त है ज़माना
इल्ज़ाम है मैं हिफ़्ज़-ए-मरातिब नहीं समझा.


हम-असरों में ये छेड़ चली आई है 'अज़हर'
याँ 'ज़ौक़' ने ग़ालिब' को भी ग़ालिब नहीं समझा. 
<|endoftext|>
<|startoftext|>
हर एक रात को महताब देखने के लिए
मैं जागता हूँ तेरा ख़्वाब देखने के लिए.


न जाने शहर में किस किस से झूट बोलूँगा
मैं घर के फूलों को शादाब देखने के लिए.


इसी लिए मैं किसी और का न हो जाऊँ
मुझे वो दे गया इक ख़्वाब देखने के लिए.


किसी नज़र में तो रह जाए आख़िरी मंज़र
कोई तो हो मुझे ग़र्क़ाब देखने के लिए.


अजीब सा है बहाना मगर तुम आ जाना
हमारे गाँव का सैलाब देखने के लिए.


पड़ोसियों ने ग़लत रंग दे दिया 'अज़हर'
वो छत पे आया था महताब देखने के लिए. 
<|endoftext|>
<|startoftext|>
इस बार उन से मिल के जुदा हम जो हो गए
उन की सहेलियों के भी आँचल भिगो गए.


चौराहों का तो हुस्न बढ़ा शहर के मगर
जो लोग नामवर थे वो पत्थर के हो गए.


सब देख कर गुज़र गए इक पल में और हम
दीवार पर बने हुए मंज़र में खो गए.


मुझ को भी जागने की अज़ीयत से दे नजात
ऐ रात अब तो घर के दर ओ बाम सो गए.


किस किस से और जाने मोहब्बत जताते हम
अच्छा हुआ के बाल ये चाँदी के हो गए.


इतनी लहू-लुहान तो पहले फ़ज़ा न थी
शायद हमारी आँखों में अब ज़ख़्म हो गए.


इख़्लास का मुज़ाहिरा करने जो आए थे
'अज़हर' तमाम ज़ेहन में काँटे चुभो गए. 
<|endoftext|>
<|startoftext|>
इस बुलंदी पे कहाँ थे पहले
अब जो बादल हैं धुआँ थे पहले.


नक़्श मिटते हैं तो आता है ख़याल
रेत पर हम भी कहाँ थे पहले.


अब हर इक शख़्स है एजाज़ तलब
शहर में चंद मकाँ थे पहले.


आज शहरों में हैं जितने ख़तरे
जंगलों में भी कहाँ थे पहले.


लोग यूँ कहते हैं अपने क़िस्से
जैसे वो शाह-जहाँ थे पहले.


टूट कर हम भी मिला करते थे
बे-वफ़ा तुम भी कहाँ थे पहले. 
<|endoftext|>
<|startoftext|>
इस हादसे को देख के आँखों में दर्द है
अपनी जबीं पे अपने ही क़दमों की गर्द है.


आ थोड़ी देर बैठ के बातें करें यहाँ
तेरे तो यार लहजे में अपना सा दर्द है.


क्या हो गईं न जाने तेरी गर्म-जोशियाँ
मौसम से आज हाथ सिवा तेरा सर्द है.


तारीख़ भी हूँ उतने बरस की मोअर्रिख़ो
चेहरे पे मेरे जितने बरस की ये गर्द है.


ऐ रात तेरे चाँद सितारों में वो कहाँ
बुझते हुए चराग़ की लौ में जो दर्द है.


'अज़हर' जो क़त्ल हो गया वो भाई था मगर
क़ातिल भी मेरे अपने क़बीले का फ़र्द है. 
<|endoftext|>
<|startoftext|>
जब तक सफ़ेद आँधी के झोंके चले न थे
इतने घने दरख़्तों से पत्ते गिरे न थे.


इज़हार पर तो पहले भी पाबंदियाँ न थीं
लेकिन बड़ों के सामने हम बोलते न थे.


उन के भी अपने ख़्वाब थे अपनी ज़रूरतें
हम-साए का मगर वो गला काटते न थे.


पहले भी लोग मिलते थे लेकिन तअल्लुक़ात
अँगड़ाई की तरह तो कभी टूटते न थे.


पक्के घरों ने नींद भी आँखों की छीन ली
कच्चे घरों में रात को हम जागते न थे.


रहते थे दास्तानों के माहौल में मगर
क्या लोग थे के झूट कभी बोलते न थे.


'अज़हर' वो मकतबों के पढ़े मोतबर थे लोग
बैसाखियों पे सिर्फ सनद की खड़े न थे. 
<|endoftext|>
<|startoftext|>
कभी क़रीब कभी दूर हो के रोते हैं
मोहब्बतों के भी मौसम अजीब होते हैं.


ज़िहानतों को कहाँ वक़्त ख़ूँ बहाने का
हमारे शहर में किरदार क़त्ल होते हैं.


फ़ज़ा में हम ही बनाते हैं आग के मंज़र
समंदरों में हमीं कश्तियाँ डुबोते हैं.


पलट चलें के ग़लत आ गए हमीं शायद
रईस लोगों से मिलने के वक़्त होते हैं.


मैं उस दियार में हूँ बे-सुकून बरसों से
जहाँ सुकून से अजदाद मेरे सोते हैं.


गुज़ार देते हैं उम्रें ख़ुलूस की ख़ातिर
पुराने लोग भी 'अज़हर' अजीब होते हैं. 
<|endoftext|>
<|startoftext|>
ख़त उस के अपने हाथ का आता नहीं कोई
क्या हादसा हुआ है बताता नहीं कोई.


गुड़िया जवान क्या हुईं मेरे पड़ोस की
आँचल में जुगनुओं को छुपाता नहीं कोई.


जब से बता दिया है नुजूमी ने मेरा नाम
अपनी हथेलियों को दिखाता नहीं कोई.


कुछ इतनी तेज़ धूप नए मौसमों की है
बीती हुई रुतों को भुलाता नहीं कोई.


देखा है जब से ख़ुद को मुझे देखते हुए
आईना सामने से हटाता नहीं कोई.


'अज़हर' यहाँ है अब मेरे घर का अकेला-पन
सूरज अगर न हो तो जगाता नहीं कोई. 
<|endoftext|>
<|startoftext|>
किताबें जब कोई पढ़ता नहीं था
फ़ज़ा में शोर भी इतना नहीं था.


अजब संजीदगी थी शहर भर में
के पागल भी कोई हँसता नहीं था.


बड़ी मासूम सी अपनाइयत थी
वो मुझसे रोज़ जब मिलता नहीं था.


जवानों में तसादुम कैसे रुकता
क़बीले में कोई बूढ़ा नहीं था.


पुराने अहद में भी दुश्मनी थी
मगर माहौल ज़हरीला नहीं था.


सभी कुछ था ग़ज़ल में उस की 'अज़हर'
बस इक लहजा मेरे जैसा नहीं था. 
<|endoftext|>
<|startoftext|>
कुछ आरज़ी उजाले बचाए हुए हैं लोग
मुट्ठी में जुगनुओं को छुपाए हुए हैं लोग.


उस शख़्स को तो क़त्ल हुए देर हो गई
अब किस लिए ये भीड़ लगाए हुए हैं लोग.


बरसों पुराने दर्द न इठखेलियाँ करें
अब तो नए ग़मों के सताए हुए हैं लोग.


आँखें उजड़ चुकी हैं मगर रंग रंग के
ख़्वाबों की अब भी फ़सल लगाए हुए हैं लोग.


क्या रह गया है शहर में खंडरात के सिवा
क्या देखने को अब यहाँ आए हुए हैं लोग.


कुछ दिन से बे-दिमाग़ी-ए-'अज़हर' है रंग पर
बस्ती में उस को 'मीर' बनाए हुए हैं लोग. 
<|endoftext|>
<|startoftext|>
क्या क्या नवाह-ए-चश्म की रानाइयाँ गईं
मौसम गया गुलाब गए तितलियाँ गईं.


झूटी सियाहियों से हैं शजरे लिखे हुए
अब के हसब नसब की भी सच्चाइयाँ गईं.


किस ज़ेहन से ये सारे महाज़ों पे जंग थी
क्या फ़तह हो गया के सफ़-आराइयाँ गईं.


करने को रौशनी के तआक़ुब का तजरबा
कुछ दूर मेरे साथ भी परछाइयाँ गईं.


आगे तो बे-चराग़ घरों का है सिलसिला
मेरे यहाँ से जाने कहाँ आँधियाँ गईं.


'अज़हर' मेरी ग़ज़ल के सबब अब के शहर में
कितनी नई पुरानी शानासाइयाँ गईं. 
<|endoftext|>
<|startoftext|>
मैं समंदर था मुझे चैन से रहने न दिया
ख़ामुशी से कभी दरियाओं ने बहने न दिया.


अपने बचपन में जिसे सुन के मैं सो जाता था
मेरे बच्चों ने वो क़िस्सा मुझे कहने न दिया.


कुछ तबीयत में थी आवारा मिज़ाजी शामिल
कुछ बुज़ुर्गों ने भी घर में मुझे रहने न दिया.


सर-बुलंदी ने मेरी शहर-ए-शिकस्ता में कभी
किसी दीवार को सर पर मेरे ढहने न दिया.


ये अलग बात के मैं नूह नहीं था लेकिन
मैं ने किश्ती को ग़लत सम्त में बहने न दिया.


बाद मेरे वही सरदार-ए-क़बीला था मगर
बुज़-दिली ने उसे इक वार भी सहने न दिया. 
<|endoftext|>
<|startoftext|>
मयस्सर हो जो लम्हा देखने को
किताबों में है क्या क्या देखने को.


हज़ारों क़द्द-ए-आदम आईने हैं
मगर तरसोगे चेहरा देखने को.


अभी हैं कुछ पुरानी यादगारें
तुम आना शहर मेरा देखने को.


फिर उस के बाद था ख़ामोश पानी
के लोग आए थे दरिया देखने को.


हवा से ही खुलता था अक्सर
मुझे भी इक दरीचा देखने को.


क़यामत का है सन्नाटा फ़ज़ा में
नहीं कोई परिंदा देखने को.


अभी कुछ फूल हैं शाख़ों पे 'अज़हर'
मुझे काँटों में उलझा देखने को. 
<|endoftext|>
<|startoftext|>
मेरे साथ जुड़ी हैं कुछ मेरी ज़रूरतें
उनमें एक तुम हो।


चाहूँ या न चाहूँ :
जब ज़रूरत हो तुम,
तो तुम हो मुझ में
और पूरे अन्त तक रहोगी।


इससे यह सिद्ध कहाँ होता कि
मैं भी तुम्हारे लिए
उसी तरह ज़रूरी।


देखो न!
आदमी को हवा चाहिए ज़िन्दा रहने को
पर हवा तो
आदमी की अपेक्षा नहीं करती,
वह अपने आप जीवित है।


डाली पर खिला था एक फूल,
छुआ तितली ने,
रस लेकर उड़ गई।
पर
फूल वह तितली मय हो चुका था।


झरी पँखुरी एक : तितली।
फिर दूसरी भी : तितली।
फिर सबकी सब : तितली।
छूँछें वृन्त पर बाक़ी
बची ख़ुश्की जो : तितली।


कोमलता
अंतिम क्षण तक
यह बताकर ही गई :
'मैं वहाँ भी हूँ,
जहाँ मेरी कोई ज़रूरत नहीं।' 
<|endoftext|>
<|startoftext|>
दुनिया में कितना दुख–दर्द है?
जानना चाहते हो? –
किसी अस्पताल के जनरल वार्ड में जाओ ।
पहला ही चक्का तुम्हारी खुमारी मिटा देगा
दूसरा काफ़ी होगा कि तुम्हें होश में ले आए...
और इससे पहले कि तुम वहाँ से
जान बचाकर के भागो-
यह अनुभव कि तमाम लोग कितने साहस
और धीरज से झेलते हैं अपनी तकलीफ़ें
शायद तुम्हें याद दिलाए कि
ज़रा-ज़रा सी बात पर तुम किस कदर
चीखते–चिल्लाते रहे हो...
इसके बाद तो ख़ुद तुम ही तय करोगे शायद
कि शामिल होगे तुम किसमें?
नर्सिग ब्रिगेड में? या कर्सिग ब्रिगेड में? 
<|endoftext|>
<|startoftext|>
अपने घर में जो बाबूजी
रद्दी काग़ज़ की चिर्री–पुर्जी भी
सहेज के रखते थे–
इस्तरी के लिए गए कपड़ों
या दूधवाले का हिसाब दर्ज़ करने के लिए…


वे अस्पताल में दाखिल क्या हुए
कि टिशू पेपर के रोल पर रोल
नाक-थूक-छींक-लार पोंछने के बहाने
कूडे़ की टोकरी में बहाते चले गए।
वहाँ अपने ठहरने की भरपूर क़ीमत
उन्हें वसूल करनी थी। 
<|endoftext|>
<|startoftext|>
कई-कई हादसों से गुज़रने के बावजूद
अपने आप को सूरमा समझने के भरम ने
जब एक बार फिर
मुझे आकाश से उतारकर धरती पर लिटाया
सभी प्रियजन-स्वजन
इलाज की भाग-दौड़ में व्यस्त हो गए-
वहाँ परदेस में लुंज-पुंज हो
मैं बेबस पड़ा था...


अनायास मुझे याद आए
मुग़लों के अंतिम सम्राट बहादुरशाह ज़फर
इस ग़म में मुब्तिला कि-
‘दो गज़ ज़मीं भी न मिली कूए–यार में’—
मुझे भी आत्मदया की गुंजलक में समेटते...


लगभग तभी मुझे मिले आप,
जफ़र साहब– एक चमत्कार की तरह
जो केवल इतना भर न था
कि वे थे ‘ज़फ़र’
और आप भी वही , गोकि दिल्लीवाले नही...
घुल मिलकर एक हुईं वतन की,
लखनऊ की,
हमारी-आपकी भूली-बिसरी तमाम यादें।


अपने हाथों को बरत सकूँ
अपने पैरों पर चल पाऊँ-
यह तो आपके अलावा कई औरों ने भी
सिखाया है
पर भेंट उन महाशय से आपके ज़रिये ही
मुमकिन हुई,
जो अतल की गहराइयों में डूब चुकने
के बाद ही ऊपर उभरे थे,
सालों फुटपाथ ही उनका ओढ़ना-बिछौना रहा
तभी तो वे
‘आर. आई. पी.’ का मतलब
‘रेस्ट इन पीस’ के अलावा
‘रिटर्न इज़ पासिबिल’ हमारे समेत सभी को
बता पाए ।


यों तो जीवन में तनिक-सी भी
ठोकर खाने के बाद
मेरे भी मुँह से बहुतों की तरह
सहसा ‘हे राम !’ निकला है
पर उसका और गाँधी के ‘हे राम’
का फ़र्क मैं कभी न जान पाता-
अगर आपके संग-साथ मेरे
जीवन का थोड़ा-सा सफ़र न बीता होता,
ज़फ़र साहब ।


लकवे से तिरछे पड़े मुँह और
अटपट हुई बोली को
सुधारते समय अपने से नफ़रत नहीं करना,
बल्कि उस को दुलराना आपने ही सिखाया


जिस क्षण आप कह रहे थे-
‘आज का दिन वह दिन है
जिसके बारे में तुम्हें शक था
यह तुम्हारे लिए कभी नहीं आएगा...’
नए सिरे से मुझे अनुभव हुआ
हम काफ़ी-कुछ भले ही कर पाएँ,
पर सब-कुछ तो अपने वश में नहीं होता-
और वह काफ़ी–कुछ भी कितना
अनिश्चित, अरूप है !


आत्म से अनात्म और अध्यात्म के
बीच जो भी अनाम या अबूझ
रिश्ते होते हों-
उनकी तरफ़ मेरा ध्यान ले जाने के लिए
आपका शुक्रिया, ज़फ़र साहब ! 
<|endoftext|>
<|startoftext|>
टेबिल टाप पर तुम्हारी उँगलियाँ
पड़ी हुई थीं निर्जीव
और मैं प्रतीक्षा में थी दम साधे
कि अब वे हरकत करेंगी-


धिनक धिनक धिन्... धिनक धिन्...
रच दोगे तुम एक अनोखा संगीत
जिसकी लय पर मैं थिरकने लगूंगी
धिनक धिनक्... धिन्... ता...


पर वे थीं कि हिले-डुले बिना
वैसी ही थमी रहीं उसी जगह अचल
गहरे मौन का या निष्प्रभ जीवन का
एक और ही राग अलापती हुईं
जिसमें डूबती–डूबती मैं जा पहुँची अतल में । 
<|endoftext|>
<|startoftext|>
मुट्ठी बांधने की असफल कोशिश
करते मरीज़ की छिंगुनी में
एक बार जब अचानक
ज़रा सी हरकत हुई...


तुम्हारा मुख-कमल खिल उठा
उत्साहित होकर तुम बोलीं-
लौटेगी ज़रूर, उंगलियों की ताक़त फिर लौटेगी।


लेकिन इस विडंबना से नियति की
तुम कहाँ तक लड़ सकती थीं कि
तनिक देर की उस जुंबिश के फिर से
लौटने का इंतज़ार बेहद लंबा होता गया। 
<|endoftext|>
<|startoftext|>
चीख़-चीख़ कर उन्होंने
दुनिया-भर की नींद हराम नहीं कर दी
नाक चढ़ा, भौं उठा
सबको नीचे नहीं गिराया
पूरी सुबह के दौरान
एक बार भी मुँह नहीं फुलाया
कोप-भवन में जाने की ज़रूरत नहीं समझी...


सचमुच सुखद था यह देखना कि
औरतें कितनी मगन हो
अपने–अपने काम में लगी हैं...
 
गिनती भूल चुके बूढ़े को
वह चार के बाद पाँच का गुटका
रखना सिखा रही है
जबकि वह तीन आठ दो... कुछ भी
लगाकर मगन है...


दूसरी है व्यस्त लकवामारे की कमर
सीधी करने की कोशिश में;
साथ-साथ समझा भी रही है -
पाँव उठेंगे तभी तो चलकर जौनपुर
पहुँच सकोगे।
ज़रा बताओ तो सही- घर के लिए
गाड़ी कहाँ से पकड़ोगे?
और नाम सुनके ‘घर’ का
वह तनिक सिहर-सा उठा है
भले ही उसके पैरों में कोई जुंबिश नज़र नहीं आई अभी तक।


तीसरी ने थमाया है
मरीज़ की हथेली में
स्प्रिंग का शिकंजा-
ज़रूर ही चीजों पर उसकी पकड़
मज़बूत करने को :


"कसो, ढीला छोडो, धीरे-धीरे! बार–बार"...
सबक सीधा और साफ़ था ।


ऐसा करते उसे देख
जब मैंने भी चाहा--
टोकरी में धरी कनियों को
अपनी मुट्ठी में भरूँ...
वे फिसलती चली गईं
जैसे कि उंगलियों में से रेत।


मुझे हताश देख वह बोली-
"रिलैक्स! रखो धीरज...
वक़्त के साथ ही ठीक होगा,
जो भी होगा-
जैसे कि उसी के साथ इतना कुछ
बिगड़ता चला जाता है..."


उसकी पलकों में सिमटे पूरे जीवन को
तो मैं नहीं बाँच पाया-
पर सरल हुआ देख सकना-
वह और उसकी टोली-
कितने मनोयोग से उन्हें नवजीवन देने में
लगी है
जिनमें में किसी को भी उन्होंने
अपनी कोख से नहीं जन्मा।


'कुछ दवा, कुछ दुआ'-यह तो
सबने पहले भी सुना था-
शरीरोपचार के मरीज़ों ने
उपचार के साथ
दुलार और पुचकार का भी मतलब
अब जाना...


बहुत दिनों बाद...
बल्कि उस क्षण तो यह लगा कि-
जीवन में पहली बार-
एक साथ, एक जगह
इतना अधिक सौंदर्य
मेरी नज़र में आ समाया…


जो मुमकिन है आगे कभी बार-बार
मन में भी कौंधे । 
<|endoftext|>
<|startoftext|>
सुजाता के पास
मेरी ही क्यों, अपने सभी मरीज़ों की
जिज्ञासाओं के उत्तर थे...


जब मैंने कहा-
'पार्क में सैर के समय
उतनी भचक नहीं होती
जितनी घर में रहा करती है'
तुरंत उत्तर मिला-
'वहाँ लंबे डग भरने और
घर में छोटे क़दम रखने के कारण...
माँसपेशियों के खिंचाव में फ़र्क का असर
चाल पर भी तो पड़ेगा।'


तर्जनी के टेढ़ेपन में एक बुज़ुर्ग को उलझे देख
वह बोली-
'व्यायाम को बढ़ाइए... बार-बार इससे जूझिए,
वरना यह इसी तरह मुड़ी और अटकी
रह जाएगी...'


'झुका रहता हूँ मैं अपनी बाईं तरफ क्यों?'-
इसका सीधा जबाब था-
'लकवे के असर से शरीर का जो हिस्सा
कमज़ोर पड़ जाए,
उसमें ताक़त जब तक न आए
ऐसा होना स्वाभाविक है...।'


इससे पहले भी
देश में, विदेश में
कईयों ने शरीरोपचार की
अहम भूमिकाएँ निभाई थी मेरे वास्ते
कुछ फ़ायदा भी हुआ था...


लेकिन क्यों, क्या और कैसे की
तमाम गुत्थियाँ
जिस तरह सुजाता ने सुलझाईं
किसी और ने नहीं किया
 
शायद इसीलिए काफ़ी झिझक
और थोड़ी आत्मीयता के बाद
जब एक रोज़ मैं पूछ ही बैठा –
'तुम अकेली क्यों हो अब तक?'


और वह उलट कर बोली-
'क्यों? इतने तो हैं !
और आप भी!...
फिर बताइए,
क्या सबके बावजूद
अकेली हूँ मैं?'


बित्ते भर की उस छोकरी के
ऐसे प्रश्न के सम्मुख
निरुत्तर रह जाने के अलावा
मैं हकला ही तो सकता था...


पर मुझ जैसे खूसट वाग्मी से
वह भी साधे न सधा। 
<|endoftext|>
<|startoftext|>
जब उन्होंने पहली नौकरी पाई
हर दिन का सफ़र इतना लंबा था
साइकिल ज़रूरी हुई तय करने के लिए
पर उसे खरीदने के वास्ते पैसे नहीं थे।


एक मित्र से उधार मिला...
साल भर तक हर महीने सौ रुपये चुका
भरपाई हुई जिस दिन उसी रोज़ साइकिल चोरी गई-
‘अँधरऊ बटत जाँय, पँड़ऊ चबात जाँय’-
कहावत को सिद्ध करती।


तब से यह एक पैटर्न बन गया-
इधर वेतन मिला, उधर हूर्र...
फिर भी सबों की तरह उनके पास भी
कुछ-न-कुछ चीज़-बस्त इकट्ठी होती ही गई
बर्तन-भांडे, कपडे-लत्ते, काग़ज़-पत्तर, कुर्सी-मेज़, पंखे,कूलर…


और वह वक़्त भी आया, घर में सामान इतना बढा…
अकसर कहने लगीं पत्नी-
इतना कूड़ा इकटठा है, इसे फेंको,
अपने रहने के लिए थोड़ी जगह तो निकले।


हर बार वे अडंगा लगा देते-
'सबसे पहले इस कूड़े-- मुझ बूढे -को फेंको,
उसके बाद सब-कुछ को माचिस लगा देना।'


यही डायलाग उनके बीच सालो-साल चलता रहा,
इस हद तक पहुँचता कि एक रोज़
जब कबाड़ी घर की पुरानी पत्रिकायें ले जा रहा था,
वे बुरी तरह बिफर गए-
‘मुझे भी इनके साथ अपनी बोरी में बांधो ।‘


यह तमाशा कुछ पड़ोसियों ने भी देखा,
गोकि बीच-बचाव करने के लालच में जब वे नहीं पडे़
तो चारपाई और चादर ने ही बुढ़ऊ की खिसियाहट छिपाई ।


इस कथा का अन्त यों हुआ—
घरवालों की कुरेद से तंग आ
अंगड़-खंगड़ सब ठेले पर लाद
जब वे बडे़ बाज़ार में उसे बेचने को पहुँचे
और ढेर से कूपन मिले
जिनके बदले उसी बाज़ार से
मनपसंद चीज़ें ख़रीद लाने की सुविधा थी,
वे बेक़रार हो उठे-
हर ऐरे-गैरे के हाथ कुछ कूपन थमाते
और बाक़ियों को हवा में बिखराते,
वे हँसते हुए बोले— 'यही तो असली मुद्दा है-
जीवन भर में इकट्ठा हुए कचरे से
आख़िरकार जब छुट्टी मिली,
तो दूसरा और कचरा उठा अपने घर में ले जाऊँ,
इतना भोंदू मैं नहीं हूँ...


'नहीं चाहिए मुझे कुछ भी
कोई माल, असबाब, सामान- कुच्छ भी नहीं।'


उनकी यह बरबराहट सुन,पत्नी विलाप कर उठीं-
'इन्हें तो प्यार था अपनी हर चीज़ से,
सब कुछ सदा छाती से चिपकाए रखते थे...
अब देखो न, अचानक हो गए ऐसे निर्मोही
मानो किसी का कोई अर्थ नहीं।'...


तब छोटकू ने इस टीप मे अपना बन्द जोड़ा-
'दरअसल दादा जी
सामान के नहीं, सम्मान के भूखे हैं।'


इस पर राहत की साँस ले इकट्ठा घरवालों ने
जब शुरू किया कोरस
एक स्वर से-- 'हिप-हिप-हुर्रे...
'भापाजी, तुसी ग्रेट हो'...


बुजुर्गवार के होठों पर
महज उदास और फ़ीकी-सी मुस्कान ही नज़र आई-
उन सभी के उत्साह पर पानी फेरती । 
<|endoftext|>
<|startoftext|>
वे हर मंदिर के पट पर अर्घ्य चढ़ाती थीं
तो भी कहती थीं-
'भगवान एक पर मेरा है।'
इतने वर्षों की मेरी उलझन
अभी तक तो सुलझी नहीं कि-
था यदि वह कोई तो आख़िर कौन था?


रहस्यवादी अमूर्तन? कि
छायावादी विडंबना? आत्मगोपन?
या विरुद्धों के बीच सामंजस्य बिठाने का
यत्न करता एक चतुर कथन?


'प्राण, तुम दूर भी, प्राण तुम पास भी!
प्राण तुम मुक्ति भी, प्राण तुम पाश भी।'
उस युग के कवियों की
यही तो परिचित मुद्रा थी
जिसे बाद की पीढ़ी ने
शब्द-जाल भर बता खारिज कर दिया...!


कौन जाने,
मारा ध्यान कभी इस ओर भी जाए
कुछ सच्चाइयाँ शायद वे भी हो सकती हैं
जो ऐसी ही किन्हीं
भूल-भुलइयों में से गुज़रती हुई
हमारे दिल-दिमाग पर दस्तक देने बार-बार आएँ। 
<|endoftext|>
<|startoftext|>
सलाह तो यह थी कि
दिन भर जो प्रश्न तुम्हें उलझाए रखें,
उन्हें डाल दो मन के अतल गह्वर में,
अगली सुबह सरल उत्तर मिल जाएंगे।


पर एक बार जब इसे मैंने आज़माना चाहा,
अक्खी रात इधर से उधर,
फिर उधर से इधर करवट काटते ही बीती...


फिर पूरा दिन हम घोड़े बेचकर सोए-
क्या पता–
जीवन की समस्याओं का उत्तर यही हो? 
<|endoftext|>
<|startoftext|>
जब पूरे देश भर में
"पावर आन, इंडिया आन" का झुनझुना बज रहा था,
प्रगति मैदान में
"नैनो रन्स, इंडिया रन्स" का शानदार नारा भी बुलन्द हुआ...
इस लखटकिया ब्यूटी की एक झलक पाने को
उमड़े हुजूम ने तमाम सड़कें जाम कर दीं।


एक सपना अलस्सुबह मेरी आँखों में कौंधा...
महानगर से जान बचा अपने घर वापस आया हूँ–
माता-पिता-परिवार के बीच दो-चार दिन चैन से बिताने–
जो पलक झपकते गुज़रे...


वह शाम भी आ गई
जब प्रतीक्षा लंबी हो चली–
पिताजी अपनी सैर से लौटें
ताकि रात की ट्रेन पकड़
अपने को फिर से भट्ठी में झोंकने के लिए
मैं उनसे विदा मांगूँ...


कौन जाने उस बिलंब से उपजी आशंका ही
दु:स्वप्न बनकर उभर आई--
क्या देखता हूँ-
कोई अजनबी उनका शव ठेले में लादे घर के आगे खड़ा है...


उधर तो रोवा-रोहट मच गई
इधर उचट गई नींद के भीतर
एक और दु:स्वप्न झकझोरने लगा मुझ को–


वहाँ तो वतन में दो-चार जने कन्धा देने के लिए जुट ही जाते ज़रूर-
यहाँ परदेस की अफ़रातफ़री में भला किसे फुरसत होगी-
मुझ-जैसे बूढे़ खूसट की फूँक-ताप के लिए अपना पूरा दिन गँवाये?
मरघट तक पहुँचाने वाली तमाम सड़कें भी तो जाम होंगी।


तब से एक दूसरा ही झुनझुना मेरे कान में बज रहा है-
भट्ठी जाम।
राहें जाम।
चक्का जाम।
मेन आफ़।
सब आफ़...


नहीं जानता, अनहद नाद यह कैसे थमेगा?
'नैनं छिन्दन्ति शस्त्राणि' और
'फ़ानी है दुनिया' के छोरों से टकरा
सुनामी की लहर बनता।


कोई बताए तो–
सपनों को ‘नाइटमेयर’ बन जाने से क्योंकर हम बचाएँ? 
<|endoftext|>
<|startoftext|>
कल मैंने कविता को लिखा नहीं
कल मैंने कविता को जिया


बहुत दिनों बाद
लौटकर घर आए बच्चों के साथ
बैट-बाल खेला,
पहेलियाँ बूझीं
कहानियाँ सुनीं-सुनाई
चाट खाई


वह सब तो ठीक था
और
अपनी जगह ठीक-ठाक रहा
लेकिन यह ख़याल
कि इस तरह
मैंने कविता को जिया,
अपनी कविता जी को
कुछ ख़ास पसंद नहीं आया।


मुँह फुलाकर वे जा बैठीं
पुरानी पत्रिकाओं के ग़ट्ठर में
जिन्हें मैंने दो-छत्ती में धर दिया था
ताकि बच्चों की उछल-कूद के लिए
घर में तनिक जगह तो निकले।


बीते अनुभव से जानता हूँ-
छुट्टियाँ ख़त्म होंगी
बच्चे वापस चले जाएँगे
घोंसले में फैले तिनके समेटने के लिए
हमें छोड़कर


कैरम की गोटें
स्क्रैबिल के अक्षर
देने-पावने के ब्यौरे
क्रेन की बैटरी
जिन्हें हम सहेजेंगे ज़रूर


पर दो-छत्ती में रखी
पुरानी पत्रिकाएँ तो शायद
हमेशा के लिए
वहीं की वहीं रह जाएँगी


रूठी हुई कविता जी
मनुहार के बाद
या
उसके बावजूद
क्या पता?
आएँ कि न आएँ! 
<|endoftext|>
<|startoftext|>
एक उजली-सी नागिन
धीमे-धीमे फुफकारती
मेरे आगे लहराती रही
फिर उसने मुझे अपनी गुंजलक में घेरा
और आख़िरकार डस लिया।


दम तोड़ने से पहले की नीम बेहोशी में
बचपन के घर का आँगन मुझे याद आया


स्कूल से लौटा हूँ-
एड़ी में फँसा हुआ चूड़ीदार पाजामा
उतारने की कोशिश में
मुझे घसीटता है छोटू
चकरघिन्नी की तरह पूरे आँगन में
खिलखलाहटों से मुझे भरता


तभी आई थी
खूसट वह बड़दंती बुढ़िया-
- एक चुड़ैल
जिसे देखते ही
डर से चीख़ मैं कोठरी में जा छिपा था।


कितना अजीब है कि
नागिन के ज़हर के असर में
मेरे शैशव की डाइन वह
आज मुझे
लगभग अप्सरा-सी लगी।


और उसने मुझे जिलाया। 
<|endoftext|>
<|startoftext|>
शहर के बीचोबीच
जो एक बड़ा-सा फ़व्वारा है
जिसके इर्द-गिर्द
खूबसूरत बाग़ीचा है
वहाँ-वहाँ बिछी हैं
आरामदेह बेंचें


आराम भी करो
नज़ारा भी देखो-
संगीत की लय पर
आर्केस्ट्रा के संग
उछलती-कूदती रंगीन रोशनियाँ
शीतल जल की फुहारें


इंद्रजाल में
सबके सब मुग्ध-मोहित से फँसे थे


तभी सरपत के वन में
पिंडली तक लथ-पथ कीचड़ से
कास के फूल चुनता
एक नन्हा शैतान
खिलखिलाता नज़र आया। 
<|endoftext|>
<|startoftext|>
मुँह पे झुर्री
हाथ पे झुर्री
पैर में फटी बिवाई


पीर कमर में
नीर नज़र में
कुछ ना पड़े दिखाई


केवल गलियारे से जाते
हँसते, गाते और बतियाते
एक बहन, एक भाई


पीछे-पीछे उनकी ताई


कहाँ की झुर्री
कहाँ बिवाई!
अरे, सब ही तो
पड़े दिखाई


बहन, भाई
बापू और माई। 
<|endoftext|>
<|startoftext|>
एक बहुत बड़े काले समुद्र के जबड़े ने
जब मुझे सहसा धर दबोचा
कुछ इस तरह कि
मुक्ति की प्रार्थना तक
होंठों में भिंची रह गई
ऊपर उठे हाथों की उँगलियाँ ही केवल
सतह पर छटपटा रही थीं


किसी ने उन्हें थामा
फिर मुझे धीरे-धीरे उबार लिया।


अरे, यह तो वही मुर्ग़ाबी है
आकाश में मंथर गति से तैरते जिसे देख
पिता ने बंदूक का निशाना पहले साधा तो था
फिर कुछ सोच उसे परे कर दिया था


शायद कहा होगा मैंने
उनके साथ घन्नई में बैठ झील को पार करते-
'ना, इसे मारो नहीं, पापा!'


वही आ पहुँची इस क्षण
मेरे प्राणों को बचाने,
जबकि भूल तक चुका हूँ मैं
वह हरिल था कि सारस कि क्रौंच कि मुर्गाबी?


केवल पंखों की फड़फड़ाहट
मन में,
प्राण में
बसी है। 
<|endoftext|>
<|startoftext|>
मई की उमस में
अपने छोटे से कमरे की
खिड़की और दरवाजों को दिन भर
मजबूती से बन्द रखा मैंने
ताकि लू कि चपेट में ना आ जाऊँ !


शाम होते ही खिड़की पर
मोटा परदा फैला दिया,
कहीं मच्छर न घुस आएँ
पूरे शहर में दहशत है --
जो बच निकले डेंगू से,
वे मलेरिया में धरे गए।


फिर खाट पर मसहरी के दम-घोंटू माहौल में
जब पल भर को आँख
सपने में उभरी --
वे बचपन की सुनहरी सुबहें
जब पिता की उँगली पकड़
मैं जाता था ग्वाले के यहाँ
भैंस का धारोष्ण दूध
पीने


वहाँ ऊपर तक भरे हुए गिलास के झाग में
कोई फँसी हुई मक्खी
यदि सरक भी जाती थी कभी पेट के भीतर
पीठ थप-थपाकर पिता कहते थे
'कोई हिज्र नहीं।
वो तुम्हारा हाजमा ठीक रखेगी।'


इसे याद कर आज मैं भले ही मुस्कराया पर
मसहरी और परदों और खिड़िकयों के पल्लों को
न जाने क्यों
तब भी
मैं नहीं खोल पाया। 
<|endoftext|>
<|startoftext|>
एक मेरे पिता थे
जो यदा-कदा कहते थे
तुम्हारे बस का नही ये काम


एक वो है
जिनका पिता मैं हूँ
उनकी अपेक्षाओं पर जब होता हूँ खारिज़
ठीक यही बात कहतें वो
आपके बस का नही ये काम


दो पीढ़ियों के बीच
इतना मजबूर हमेशा रहा हूँ मैं
ये कोई ग्लैमराइज्ड करने की बात नही
ना अपनी काहिली छिपाने की
एक अदद कोशिश इसे समझा जाए


बात बस इतनी सी है
मैं चूकता रहा हूँ हमेशा बेहतर और श्रेष्ठतम् से
नही कर पाता
कुछ छोटे छोटे मगर बुनियादी काम
और मनुष्य होने के नातें
ये एक बड़ी असफलता है मेरी
यह भी करता हूँ स्वीकार


अपने पिता और पुत्रों के मध्य
संधिस्थल पर बैठा प्रार्थनारत हूँ न जाने कब से
घुटनों के बल बैठे बैठे मेरी कमर दुखने लगी है
मेरा कद रह गया है आधा


इसलिए नही देख पाता
अपने आसपास बिखरी
छोटी-बड़ी खुशियों को


मेरे वजूद का यही एक ज्ञात सच है
जो बता सकता हूँ मैं
अपने पूरे आत्मविश्वास के साथ। 
<|endoftext|>
<|startoftext|>
संयोग से उस दौर में
मेरा जन्म हुआ
जहाँ पिता पुत्र के अंतर्द्वन्द बेहद गहरे थे
समाज तब करवट ले रहा था
मेरे से पूर्ववर्ती पीढ़ी
विचार और संवेदना के स्तर पर नही थी
इस किस्म की विद्रोही


हम नालायक थे
वो रही थी अपेक्षाकृत आज्ञाकारी


मेरा विद्रोह किसी क्रांति के निमित्त न था
ये काफी हद तक भावनात्मक रहा
कुछ कुछ वैसा ही
जैसा सबको रहती है शिकायत कि
पिता उन्हें ठीक से समझ नही पाए
मगर
एक ईमानदार सवाल यह भी है
क्या हम ठीक से समझ पाए पिता को


ऐसा क्यों हुआ हमारा अस्तित्व ही
चुनौति बन गया उनके लिए
हमारे मुद्दें भिन्न थे तर्क भिन्न थे
एकदम अलग थी दुनिया
मगर अक्सर बहस क्यों रही एकतरफा


पिता के साथ क्यों नही विकसित हो पाया
हमारा लोकतांत्रिक रिश्ता
दोनों के हिस्से में आती रही हमेशा
थोड़ी जिद थोड़ी परेशानी


एक चूके हुए समय में
पिता पुत्र का साथ होना था बेहद जटिल
आदर की कल्पनाओं के साथ बनता रहा
असहमतियों का पहाड़


पिता कुछ इस तरह उपस्थित रहें हमारे जीवन में
जैसे कुँए में रस्सी
हम पिता की अपेक्षाओं से नही
खुद के असंतुलन से होते रहे सहज
नही समझ पाए
प्यार का होता है एक गैर बौद्घिक संस्करण भी


पिता के जीते जी
हमारे कन्धे जुते रहें खुद के यथार्थ को जोतने में
हमें उम्मीद थी कि हम पैदा करेंगे कुछ नया
जिसे देख विस्मय से चुप हो जाएंगे पिता


और जब एकदिन पिता चुप हो गए हमेशा के लिए


हमनें पाया सारी ज़मीन बंजर थी
जिसे जोत रहे थे हम बेतुके उत्साह के साथ


हम उस दौर के पुत्र है
जो अपने पिता के पिता बननें की फिराक में थे
मगर साबित हुए
खुद एक औसत पिता


दरअसल, पिता होना इतना आसान नही था
ये बात तब समझ में आई
जब पिता नही थे,पिता की कुछ स्मृतियाँ थी
जो रोज़ हँसती थी हमारे एकांत पर
जो रोज़ रोती थी हमारी मजबूरियों पर


पिता मजबूरी के प्रतीक नही थे
हमनें उनको बनाया ऐसा
भले ही हमारा मन्तव्य उनको छोटा करना नही था
मगर सच तो ये भी है
तमाम समझदारी के दावों के बीच
हम नही नाप पाए अपने ही पिता का कद। 
<|endoftext|>
<|startoftext|>
कभी कभी खीझकर
पिताजी मुझे कहते थे
सियासती
खासकर जब मैं तटस्थ हो जाता
या फिर उनका पक्ष नही लेता था
उनके एकाधिकार को चुनौति देने वाली व्यूह रचना का
वो मुझे मानते थे सूत्रधार
उन्हें लगता मैं अपने भाईयों को संगठित कर
उनके विरोध की नीति का केंद्र हूँ
गर्मा गरम बातचीत में उन्हें लगता
मिलकर उनको घेर रहा हूँ
उनको जीवन और निर्णयों को अप्रासंगिक बताने के लिए
सबको करता हूँ दीक्षित
बावजूद ऐसे गुस्से भरे आरोपों के
एक मैं ही था
जिसकी बात मानते थे वो
क्यों, ये आजतक नही जान पाया
मैंने देखा उनको धीरे धीरे ढल जाना
बिना किसी मजबूरी के
तमाम असहमतियों के बावजूद
पिता बचे मेरे जीवन में बेहद आदर के साथ
कुछ क्षमा प्रार्थनाओं की शक्ल में
और मैं पता नही किस रूप में बचा
उनके चले जाने के बाद
तमाम सियासत के बावजूद मैं हार गया एक दिन
तमाम विरोध के बावजूद वो जीत गए उस दिन
हमेशा की तरह। 
<|endoftext|>
<|startoftext|>
लगा ऐसा कई बार कि
तुम बदल गए
और रच ली तुमनें अपनी एक ऐसी दुनिया
जहाँ पग पग पर खारिज़
हो रही थी मेरी मान्यताएं


सामाजिक गौरव का संयुक्त हिस्सा बनना था हमें
मगर तुम उलझ गए अपनी ही दुनिया में
जैसे जैसे हम बड़े हुए
छोटी होती गई हमारी दुनिया
और साफ तौर पर अलग भी


पारिवारिक अवसरों पर हम मिलतें रहे
एक औपचारिक गर्मजोशी के साथ
मगर जैसे ही पैतृक घर छूटता
छूट जाती थी हमारी अपनत्व की लगाम
हमें विजयी करनी थी अपनी अपनी दुनिया
बनना था कहीं श्रेष्ठ पति तो कहीं श्रेष्ठ पिता


कई बार सोचता हूँ
जब जब गहराया जीवन में धन का संकट
तुम याद क्यों नही आए
क्या तो याद आया पिता
या फिर वो दोस्त
जिनसे मुद्दत से रिश्तें रहें है मेरे खराब
तुम भाई थे मेरे मगर मुश्किल वक्त पर
दोस्त से कम अधिकार महसूस किया मैंने
कमजोर पड़ती गई हुलस कर गले लगनें की चाह


एक रक्त हमारी शिराओं में बहता है
मगर इसके जमनें और बहनें के बिन्दू क्यों है भिन्न
ये बात मुझे पूछनी थी किसी रुधिर विज्ञानी से


ऐसा नही मेरे मन तुम्हारे प्रति कोई व्यक्तिगत आक्रोश है
शायद एक समय के बाद
भाई हो ही जातें है बेहद एकांतिक और आत्मकेंद्रित
दफ्तर और घर की जिम्मेदारियां
धीरे धीरे लील लेती है उनका भाईपना


यह भी सम्भव है
ठीक यही शिकायतें तुम्हें मुझसे हो
समझा जाता रहा हूँ मैं भी इतना ही आत्मनिष्ठ और मतलबी भाई
मगर भाई को भुजा कहने के वाले शास्त्र
अब न जाने को क्यों सच्चें नही लगतें


एक ही पीढ़ी में हम भाई के रूप में
कितनें रूपांतरित हुए
और बना ली अपनी समानांतर दुनिया
इसे कई गुना बदलेंगी हमारी सन्तानें
यह मेरा भविष्य का स्थाई डर है
चाचा-ताऊ की होने के बाद भी
उनमें पसरा रहेगा एक ख़ास किस्म का अजनबीपन
नही होगा उनके मध्य कोई पवित्र अनुराग
वें कर रहे होंगे एक दूसरे से प्रतिस्पर्धा
संपत्ति और सफलता तय कर रही होगी उनकी निकटता और दूरी


ये देख कर बतौर भाई मुझे अच्छा नही लगेगा
शायद तुम्हें भी न लगें
मगर तुम कह न पाओगे
ये बात मुझे पता है


मैं कह रहा हूँ महज इसलिए
तमाम असहमतियों और शिकायतों के बावजूद
मुझे तुम्हारी जरूरत हमेशा होती है महसूस
तुम्हारे रहते लगता है
मेरे किसी भी लौकिक अपमान का बदला तुम जरूर लोगे एकदिन
मेरे बच्चों को डांट दोगे उतने ही अधिकार के साथ
यदि देखोगे उन्हें गलत चलता हुआ


मेरे भाई मेरे दोस्त मेरे दुश्मन
बस इतनी सी बात है
हम दोनों ही बदलतें बदलतें इस तरह बदल गए
कि एक दूसरे को भाई के रुप में नही रख पातें याद
हमारी साँझा स्मृतियां तेजी से हो रही समाप्त
इससे पहले हम अपने पिता की दो इकाई रह जाए
और भूल जाए हम अपना संयुक्त बचपन


भाई को भाई मिलते रहना जरूरी है
उससे उसकी दिक्कतें पूछता रहना भी जरूरी है
अतीत में अटका रहना भी उतना ही जरूरी है
यही वो तरीका है
जो बचा सकता है
भाई से भाई का रिश्ता
न्यूनतम पारस्परिक सम्मान
और मिलनें की चाह
हमारा अतीत ही जोड़े रख सकता है अब हमें
क्योंकि
वर्तमान और भविष्य दोनों में
भाई कहीं भाई के पास नही दिखता मुझे
इसी यथार्थ ने अँधा कर दिया है मुझे
और मैं गलतफ़हमियों का रास्ता पार करने के लिए
तलाश रहा हूँ भाई का हाथ। 
<|endoftext|>
<|startoftext|>
देह को होना होगा एक दिन
अनावृत्त
समस्त आवरणों से
जैसे मस्तूल से बंधी नाव
को होना होता है अलग
चलनें के लिए जल की तरलता पर
आलिंगन और स्पर्शों की प्रतिलिपियां
जमा करनी होगी
अपनत्व के संग्रहालय में
जब जिस्म का नही होगा कोई मनोविज्ञान
जब मन का नही होगा कोई दर्शन
तब मिलना होगा कुछ तरह कि
न रहें कुछ भी शेष
न विमर्श को न स्पर्श को
थोड़े से अधीर थोड़े से आश्वस्त होकर
मैं तुम्हारे माथे पर और
तुम मेरी पीठ पर लिखोगी
यही एक सयुंक्त बात
मुक्ति यदि कोई अंतिम चीज़ होती तो
इसे हासिल किया जा सकता था। 
<|endoftext|>
<|startoftext|>
पराजित देवता के आशीर्वाद से
उसनें प्रेम किया
त्याज्य ऋषियों ने उसे दीक्षित किया
मंत्र को उसनें गीत की तरह पढ़ा
उसके यज्ञ की समिधा
जंगल की सबसे उपेक्षित वनस्पतियां थी
उसकी आहूतियां बिलकुल शास्त्रीय नही थी
उसके आह्वहान में थोड़ा रोष करुणा के साथ था
उसके विसर्जन के सूत्र अप्रकाशित थे
इतनी विषमताओं के बावजूद
वो आश्वस्त था
बहुत सी बातों को लेकर
यह बात अचरज भरी थी
उन लोगो के लिए
जो प्रेम और जीवन को
आदर्श स्थिति में जीने के आदी थे। 
<|endoftext|>
<|startoftext|>
नदी
कहती है पहाड़ से
कभी मिलने आओ
और पहाड़ रो पड़ता है
नदी समझती है बोझ का दर्द
इसलिए फिर नही कहती कुछ
केवल समन्दर जानता है
नदी के आंसूओं का खारापन
क्योंकि
उसके लिए वो बदनाम है
नदी कृतज्ञ है
अंतिम आश्रय के लिए
पहाड़ शर्मिंदा है
प्रथम उच्चाटन के लिए
समन्दर शापित है
चुप रहनें के लिए
नदी पहाड़ समन्दर
एक दूसरे की कभी शिकायत नही करतें
बस देखतें हैं चुपचाप
मजबूरियों का पहाड़ होना
आँसूओं का नदी होना
धैर्य का समन्दर होना। 
<|endoftext|>
<|startoftext|>
जिन दिनों तुमसे
बातचीत बंद थी बेवजह
उन दिनों
आसमान का रंग हो गया था सफेद
धरती हो गई थी काली
हवा का वजन कुछ ग्राम बढ़ गया था
नदी समुन्द्र तल से नीचे बह रही थी
पहाड़ अनमना हो बैठ गया था ऊकडू
जंगल हो गए थे समझदार
खरपतवार बन गए थे सलाहकार
झरने बंट गए थे हिस्सों में
पत्थरों के पास थे नसीहत के राजपत्र
उनदिनों
बादल हो गए थे चुपचाप
बूंदे बढ़ा रही थी ताप
रास्तों ने मिलकर तय कर लिए थे भरम
जिन दिनों तुमसे बातचीत बंद थी
उन दिनों
सपनों की फ़िल्म एक्स रे की माफिक
चांदनी में देखता तो
चाँद में साफ़ नजर आता था
बाल भर अविश्वास का फ्रेक्चर
तारें देते थे सांत्वना वक्त बदलनें की
उन्ही दिनों मैंने जाना
बातचीत कितनी जरूरी चीज़ थी
मेरे जीवन की
इसी बातचीत के सहारे
मैं धकेल सकता था दुःख को सैकड़ो मील दूर
स्थगित कर सकता था अवसाद का अध्यादेश
लड़ सकता था खुद से एक बेहतर युद्ध
मुक्त हो सकता था हार और जीत से
बता सकता था खुद की कमजोरियों का द्रव्यमान
उम्मीद को पी सकता था ओक भर
ताकि बचा रहे एक बेहतर कल
दरअसल
बातचीत का बेवजह बंद हो जाना
उतना अप्रत्याशित नही था
जितना अप्रत्याशित था
इस बात का इतना लम्बा खींच जाना। 
<|endoftext|>
<|startoftext|>
उत्तरोत्तर होता जाऊँगा मैं
बेहद सतही और सस्ता
नही नाप सकेंगी
तुम्हारे मन की आँखें भी
मेरी चालाकियां
प्रेम और छल को मिला
झूठ बोलूँगा मैं
पूरे आत्मविश्वास के साथ
किन्तु परंतु के बीच रच दूंगा
एक महाकाव्य
जहाँ ये तय करना मुश्किल होगा
ये स्तुति है या आलोचना
खुद को खारिज करता हुआ
निकल जाऊँगा उस दिशा में
जिस तरफ तुम्हारी पीठ है
कवि होने का अर्थ हमेशा
सम्वेदनशील होना नही होता है
कवि को समझनें के लिए बचा कर रखों
थोड़ा सा सन्देह
थोड़ा सा प्रेम
और कुछ सवाल हमेशा
कवि और कविता का अंतर
एक अनिवार्य सच है
भावुकता से इतर
शब्द और अस्तित्व के बीच
फांस सा फंसा हुआ सच। 
<|endoftext|>
<|startoftext|>
प्रेम में अपदस्थ प्रेमी
से जब पूछा मैंने
अपना अनुभव कहो
उसने कहा
मेरा कोई अनुभव अपना नही
प्रेम के बाद कुछ अपना बचता है भला?


मैं इस बात पर हँस पड़ा
उसने कहा तुम प्रेम के अध्येता हो
प्रेमी नही
मैंने कहा आपको कैसे पता
प्रेम में कोई दूसरे की बात पर हँसता है भला?


अब मै थोड़ा उदास हो चुप बैठ गया
अब तुम पात्रता अर्जित कर रहे हो
मुझे सुनने की
मगर मै जो कहूँगा वो मेरा होगा
यह संदिग्ध है
मेरे बारे में पूछना तो उससे पूछना
जिसे मै याद हूँ भूलकर भी


मैंने कहा आप क्या बता सकेंगे फिर?
मैं बता सकूँगा सिर्फ इतना
मैंने जीना चाहा तमाम अभाव और त्रासदी के बीच
मैंने पाना चाहा तमाम प्रतिकूलताओं के बावजूद
मैंने बाँट दिया खुद को कतरा कतरा
मैंने खो दिया उसको लम्हा लम्हा
इस बात पर मुझे पुख़्ता यकीं है
वो साथ है भी और है भी नही। 
<|endoftext|>
<|startoftext|>
हो सके तो सम्बोधनों के
षडयंत्रो से बचना
पति को देव कहने से बचना


देव आदर्श भरी कल्पना है
मिथको से घिरी एक अपवंचना है
मनुष्य जब देवता बताया जाता है
फिर वो कर देता है इनकार
मनुष्य को मनुष्य मानने से
समझने लगता है खुद को चमत्कारी


प्रेम की चासनी में लिपटे
बहुत से चमत्कार तुम समझ न पाओगी
आत्म गौरव को देवत्व के समक्ष बंधक पाओगी
साथी के तौर पर कोशिश करना
तुम्हारा साथी मनुष्य रहे
और तुम्हारा साथ उसे बनाए
और एक बेहतर मनुष्य


यदि तुमनें एक बार उसे बना दिया देव
फिर वो भूल जाएगा कमजोरियों पर माफी माँगना
सीख लेगा वो अधिपत्य घोषित करना
एकदिन तुम्हें बता देगा तुम्हारी ही नजरों में
सबसे निष्प्रयोज्य
घोषित कर देगा अपनी कृपा का घोषणापत्र


मत मानना पुराणों के शब्द विलास
गढ़ना अपने सह अस्तित्व का शब्दकोश
समझना और बरतना बराबरी के सुख दुःख
मत कर देना खुद को प्रस्तुत
देवता के स्वघोषित साम्राज्य में दास की तरह


प्रेम में एक बार देव कहोगी
दुःख में भूल जाओगी असल के देवता को भी
दरअसल
देवता कोई नही होता है
असल के देवताओं के भी अनन्त किस्से है छल के


पति को देव बनाना
उस छल को निमंत्रित करना है
जिसकी शिकायत किसी से नही कर सकोगी
और यदि करोगी भी
सारी सलाह और समायोजन तुम्हारे हिस्से आएगी
दब जाओगी जिसके बोझ तले असमय


पति का एक नाम है
उसी नाम से पुकारना
देव कहने से बैचेन होगा असल का पति
खुश होगा देव बनने को बैचेन पति


बस यह सूत्र रखना याद
और तय करना प्रिय पति का संबोधन
बतौर माँ यही
आख़िरी सलाह है मेरी। 
<|endoftext|>
<|startoftext|>
मैंने कहा मेरी अंग्रेजी कमजोर है
ये बात मैंने कमजोरी से ज्यादा
ताकत के तौर पर इस्तेमाल की अक्सर
अंग्रेजी पढ़ते वक्त हिंदी में सोचता
तो गड़बड़ा जाते सारे टेन्स
इज एम आर वाज़ वर लगते मुझे दोस्त
उनके साथ आई एन जी जोड़
छुड़ा लेता था अक्सर अपना पिंड
यह मेरी अधिकतम अनुवाद क्षमता थी


एक्टिव वॉयस और पेसिव वॉयस का भेद
मुझे आजतक नही समझ पाया
मै क्रिया कर्ता कर्म तीनों को समझता रहा
मुद्दत तक एक ही कुनबे का


भाषा को लेकर हमेशा रहे मेरे देहाती संकोच
मैंने साइन बोर्ड पढ़कर याद रखे रास्ते
इस लिहाज से अंग्रेजी काम आई मेरी
कुलीन जगह पर अंग्रेजी बोलने के दबाव के बावजूद
मैंने हिंदी को चुना
चुना क्या दरअसल मैंने चुप रहने का नाटक किया
क्या तो प्राइस टैग पलटता रहा
या मेन्यू देखता रहा बिना किसी रूचि के
ऐसे मौकों पर दोस्तों ने बचाई जान
उनके सहारे मेरा सीना तना रहा
ये अलग बात है कभी वेटर तो कभी सेल्स पर्सन
भांप गया ऑड और एवन में मुझे बड़ी आसानी से


ये बातें मैं अतीत का हिस्सा बताकर नही परोस सकता
ना ही अपने किसी जूनून का विज्ञापन कर सकता
मै जीता रहा भाषाई अपमान के मध्य
अपनी स्वघोषित अनिच्छा का एक बड़ा साम्राज्य
मैंने लूटे अक्सर भदेस होने के लुत्फ़


यहाँ जितनी बातें की उनकी ध्वनि ऐसी रखी
जानबूझकर कि लगे सीख गया हूँ
ठीक ठाक अंग्रेजी अब
मगर सच तो ये है
आज भी मुझसे कोई पूछे
जूतों के फीते की स्पेलिंग
मै टाल जाऊँगा उसकी बात हँसते हुए


कुछ और भले ही न सीखा हो मैंने
मगर मैंने सीख लिया है
अज्ञानता को अरुचि के तौर पर विज्ञापित करना
अंग्रेजी की तो छोड़िए
इस बात के लिए मुझे हिंदी ने
माफ़ नही किया आज तक


मेरी वर्तनी में तमाम अशुद्धियां
हिंदी की उसी नाराज़गी का प्रमाण है
जिनसे बचता हुआ आजकल
मैं खिसियाते हुए ढूंढ रहा हूँ
एक बढ़िया प्रूफ रीडर
जो कम से कम मेरा दोस्त न हो। 
<|endoftext|>
<|startoftext|>
कभी तुम्हारा प्रिय कवि था मै
इतना प्रिय कि
खुद चमत्कृत हो सकता था
तुम्हारी व्याख्या पर
देख सकता था
पानी पर तैरता पतझड़ का एक पत्ता
और तुम्हारी हँसी एक साथ


कभी मैं बहुत कुछ था तुम्हारा
कवि होना उसमें कोई अतिरिक्त योग्यता न थी
तुम तलाश लेती थी
उदासी में कविता
मौन में अनुभूति
और दूरी में आश्वस्ति


मुद्दत से तुमसे कोई संपर्क न होने के बावजूद
इतना दावा आज भी कर सकता हूँ
याद होगी तुम्हें
मेरी लिखावट
मेरी खुशबू
और मेरी मुस्कान
लगभग अपनी पहली शक्ल में


कभी तुम्हारा प्रिय कवि था मै
मेरी कविताओं की शक्ल में मौजूद है
ढ़ेर सी अधूरी कहानियां
और बेहद निजी बातचीत
उन दिनों
मैं कर जाता था पद्य में गद्य का अतिक्रमण
जिसके लिए कभी माफ नही किया
मुझे कविता के जानकारों ने


कभी तुम्हारा प्रिय कवि था मै
इसका यह अर्थ यह नही कि
आज तुम्हें अप्रिय हूँ मै
इसका अर्थ निकालना एक किस्म की ज्यादती है
खुद के साथ
और तुम्हारे साथ


कवि एकदिन पड़ ही जाता है बेहद अकेला
इतना अकेला कि
उसे याददाश्त पर जोर देकर याद करने पड़ते है
अपने चाहनेवाले


कविता तब बचाती है उसका एकांत
स्मृतियों की मदद से


वो हँस पड़ता है अकेला
वो रो पड़ता है भीड़ में
महज इतनी बात याद करके


कभी किसी का प्रिय कवि था वह। 
<|endoftext|>
<|startoftext|>
बेशक ये बदलाव
हार्मोनल था
मगर इस बदलाव में कोई क्रान्ति न थी
ये एक छिपा हुआ प्रतिशोध था


ये देह को मजबूरी के चरम तक देखने का
देह का एक बड़ा सस्ता मगर क्रूर प्रहसन था


थायरॉइड से लड़ती एक स्त्री की देखी फीकी हँसी
थायरॉयड से लड़ते एक पुरुष का देखा बोझिल गुस्सा
दोनों में एक बात का साम्य था
दोनों जानते थे अपनी थकन का ठीक ठीक अनुमान
व्याधि स्त्री पुरुष को कैसे मिला देती है एक बिंदु पर
साम्यता की यह सबसे गैर गणितीय समीकरण थी


मैंने पूछा जब एक स्त्री से थायरॉयड के बारें में
वो ले गई मेरा हाथ पकड़ कर दीमक की बांबी तक
उसने दिखाया चीटियों को कतार से चलते हुए
उसने दिखाई सीमेंट से पलस्तर हुई दीवार


यही सवाल जब एक पुरुष से किया मैंने
वो बैठ गया ऊकडू
धरती पर बनाया उसने एक त्रिभुज
उसने गिनवाईं अपनी धड़कनें
और लगभग हाँफते हुए बताया
उसे नही है अस्थमा


थायरॉइड उत्तर आधुनिक बीमारी है
ऐसा देह विज्ञानी कहते है
मनोविज्ञान इसे अपनी वाली बीमारी मानता ही नही
जबकि ये सबसे ज्यादा घुन की तरह चाटती है मन को


थायरॉयड से लड़ते स्त्री पुरुष को देख
ईश्वर के होने पर होने लगता है यकीन
वही मनुष्य को इस तरह लड़खड़ाता देख
हो सकता है खुश
और बचा सकता है प्रार्थना के बल पर अपनी सत्ता


थायरॉयड से लड़ते लोगो के परिजन
दवा के अलावा बहुत सी बातों से रहते है अनजान
उन्हें नही पता होता है
जब हँस रहा होता है एक थायरॉयड का मरीज़
ठीक उसी वक्त वो तलाश रहा था होता पैरो तले ज़मीन
गुरुत्वाकर्षण उससे खेलता रहता है आँख मिचोली
मोटापा बन चुका होता है
उसकी जॉली नेचर का एक स्थायी प्रतीक


थायरॉयड दरअसल उस गलती की सजा देता है
जो गलती आपने की ही नही होती कभी
थककर मनुष्य लौटता है पूर्व जन्म में
याददाश्त पर जोर देकर सोचता है
पूर्व जन्म के पाप
या विज्ञान के चश्में से पढ़ता है आनुवांशिकी
जब नही मिलता कोई ठीक ठीक जवाब
फिर डरते डरते पीता है पानी घूँट-घूँट


प्यास में पानी से
भूख में खाने से
डरना सिखा देता है थायरॉइड
और डरा हुआ मनुष्य जिस आत्म विश्वास से
लड़ता है लड़ाई इस बीमारी से
उसे देख थायरॉयड से पीड़ित व्यक्ति के
पैर छू लेना चाहता हूँ मै
मेरे पैर छू लेने से थायरॉइड नही छोड़ेगा
किसी स्त्री या पुरुष को
ये जानता हूँ मै
मगर और कर भी क्या सकता हूँ मैं
सिवाय इसके कि
थायरॉइड के बारें में थोड़ा बहुत जानता हूँ मै
जितना जानता हूँ वह पर्याप्त है
मुझे डराने के लिए। 
<|endoftext|>
<|startoftext|>
बेहद मामूली दुनिया थी मेरी
इतनी मामूली कि
दुखी हो सकता था मै
सब्जी वाले के दो रुपए कम न करने पर


खुश हो सकता था मैं
फटी जुराब होने के बावजूद
किसी को नजर न आने पर


मैं खुद इतना मामूली था
नही जानता था घर की पिछली गली में
कोई मेरा नाम
कई कई साल टेलर नही लेता था मेरी नाप
फिर भी सही रहता उसका अनुमान


मेरी बातें इतनी मामूली थी कि
सबसे गहरा दोस्त भी जम्हाई लेने लगता
और विषय बदल कर पूछता सवाल
और बताओ क्या चल रहा है


दरअसल,
मैंने खुद को जानबूझकर मामूली नही बनाया
मैं बनता चला गया
मामूली सी जिंदगी में
एक मामूली सा इंसान
मैं जब कहता कि मै खुश हूँ
मेरा परिवेश सोचता शराब पी है आज मैंने
मैंने जब कहता कि मैं दुखी हूँ
लोगबाग इसे मेरी आदत समझ लेते


वैसे मामूली होने से
मुझे कोई ख़ास दिक्कत नही थी
बल्कि ऐसा होना मेरे काम आया अक्सर
मुझसे नही थी किसी को सिफारिश की उम्मीद
मेरी अनुपस्थिति नही थी किसी भी महफ़िल में
जिज्ञासा और कौतुहल का विषय


जब मामूली सी बातों को मै दिल से लगा बैठता
यही मामूली होना मेरी सबसे ज्यादा मदद करता
मै हँस पड़ता रोते हुए
मैं रो पड़ता हँसते हुए


इस दौर में मामूली होना आसान नही था
हर कोई वहन नही कर सकता था मामूलीपन
इसकी अपनी एक कीमत थी
जिसको चुकाने की कोई मियाद नही थी
जो इतना बोझ उठा पाता
उसी के हिस्से में आती ये मामूली जिंदगी


मेरे हिस्से से जब किस्से में आई
ये मामूली ज़िंदगी
तब ये उनके समझ में आई
जो मुझे ख़ास समझकर
काट करे थे उम्मीद से भरी जिंदगी


उनकी निराशा पर
मुझे हुई मामूली सी हताशा
यही मामूलीपन बचा ले गया मुझे
गहरे अवसाद के पलों में आत्महत्या से


मामूली होने ने जीना थोड़ा आसान किया
और मरना थोड़ा मुश्किल
मामूलीपन की यही वो खास बात है
जिसे मेरा कोई ख़ास नही जान पाया
आजतक। 
<|endoftext|>
<|startoftext|>
उससे कोई आग्रह अपेक्षा नही थी
मगर उसे उदास देख
कहीं खो जाता था
एक वक्त का भोजन
एक वक्त की चाय
और बेवजह की मुस्कान


और उसकी खिलखिलाती हँसी की व्याख्या
की जा सकती थी अपने मन मुताबिक़
एक को लगता वो खुश है
एक को लगता वो खुश दिख रहा है
एक को लगता वो दुःख छिपा रहा है
एक को लगता वो हँस रहा है बेमन से
एक को लगती उसकी हँसी दुर्लभतम्


उसकी बातों में छल नही था
उसकी आँखों में कल नही था


वो जी रहा था वर्तमान बेहद मुक्त अंदाज़ में
उसके चलतें वो भूल गई थी
अपना भूत और भविष्य
वो बह रही थी वर्तमान की दिशा में
दक्खिनी हवा बनकर


उन्होंने मिलकर रच ली थी अपनी एक समानांतर दुनिया
जहाँ हवा आकाश धरती नदी जंगल सब उनके अपने थे
वो घूम रहे थे बेफिक्र हर जगह




उसकी दुनिया में कोई प्रतीक्षारत में नही था
इसलिए
वो टहल सकता था निर्द्वन्द
मगर कब तक ये कोई नही जानता था


मगर वो जब तक
तब तक था एक बहुमूल्य चीज़ की तरह
जिसे खोने का भय सबको एक साथ था
जब वो खो जाएगा
नही चलेगा पता कि किसकी प्रिय वस्तु खोई है


क्योंकि
उसके बाद नही हो सकेगी
कुछ लोगो की आपस में मुलाक़ात
वो अकेला पता था
जो मिलाता था अनजान लोगो को एक साथ
बिना किसी दोस्ती के। 
<|endoftext|>
<|startoftext|>
मुद्दत बाद मिलनें पर उसने कहा
बड़े अश्लील हो गए हो तुम
और थोड़े घटिया भी
उसने जवाब दिया
कोई नई बात कहो
इतने दिन बाद मिली हो
और वही कह रही हो
जो दुनिया कहती है


अच्छा ! दुनिया ऐसा कहती है तुम्हारे बारे में?
उसने चौंकते हुए कहा


हाँ !


फिर तुम ये नही हो सकते
तुम तो दुनिया को गलत साबित करने के लिए पैदा हुए थे
मैं गलत थी फिर इस हिसाब से


अच्छा क्या हो गए हो फिर तुम?


मेरे ख्याल से थोड़ा तल्खज़बाँ
थोड़ा बदतमीज़
उसने आत्म समर्पण की मुद्रा में जवाब दिया


हम्म !
आदत अच्छी नही मगर इतनी भी बुरी नही कि
तुम्हारी शक्ल देखना पसन्द न करें कोई


क्या फर्क पड़ता है इन सब बातों से! वो अब दार्शनिक मुद्रा में था


फर्क बस इतना पड़ता
अब हमें हँसी नही आती इन बातों पर
ये क्या कोई कम बड़ा फर्क है तुम्हारे हिसाब से,उसने चिढ़ते हुए कहा


हँसी हमेशा किसी बात पर ही आती है इसलिए हँसी मजबूर चीज़ है थोड़ी
उदास आदमी बेसबब भी हो सकता है


ओह हो ! तो ये बात है
शायर हो गए हो तुम उसने छेड़ते हुए कहा


शायर हुआ नही जाता है आदमी हो जाता है


मतलब इश्क विश्क टाइप उसने हँसते हुए पूछा


छोड़ो ये बातें अच्छा ये बताओं
दिलचस्पी का मरना किस तरह देखती हो तुम
उसने कहा ठीक वैसे जैसे तुम्हें देखकर खुद को देखती हूँ


ये ठीक बात कही तुमनें तमाम बातों के बीच


अब एक मेरे भी एक सवाल का जवाब दो
प्यार बदलता क्यूँ है
प्यार बदलता नही है स्थिर होकर सूख जाता है


ऊँहूँ ! बात जमी नही कुछ
इतने कमजोर तर्क कब से करने लगे?


चलो ! अपनी वही प्रेम कविता सुनाओं
जिसे पढ़कर प्यार दुनिया की सबसे पवित्र चीज़ लगता था


उसने कहा,याद नही अब तो


तुम में सच अब बेहद घटिया हो गए हो
अश्लील भी
इसलिए नही कि दुनिया कहती है
इसलिए अब तुम अपनी प्रिय कविता भूल गए हो


हम्म !


फिर कोई सवाल जवाब नही हुआ दोनों मध्य
दोनों एक दूसरे को देखते रहें थोड़ी देर
और विदा हो गए
अपनी अपनी असफलता पलकों पर लेकर। 
<|endoftext|>
<|startoftext|>
बहुत दिन बाद
मिलने पर पूछा उससे
क्या तुम्हें भी आवाज़ मोटी लगती है मेरी
याददाश्त पर जोर देकर सोचते हुए
उसनें कहा हाँ थोड़ी भारी है
मैंने कहा एक ही बात है
इस पर बिगड़ते हुए वो बोली
एक ही बात कैसे हुई भला
आवाज़ हमेशा भारी या हलकी होती है
मोटी या बारीक नही
मोटा आदमी हो सकता है
बारीक नज़र हो सकती है
तुम्हारी आवाज़ भारी है
मैंने कहा फिर तो तुम्हारे कान भी थकते होंगे
उसनें कहा नही
मेरा दिल थकता है कभी कभी
मैंने कहा कब थकता है दिल
लम्बी सांस लेकर उसने कहा
जब तुम्हारी आवाज़ भारी से मोटी हो जाती है
तब तुम्हारी नजर बेहद बारीक होती है
ये सुनकर मैं हँस पड़ा
उसने कहा तुम्हारी हँसी भारहीन है
मैंने कहा कब तौली तुमने
उसने कहा
जब तुम उदास थे। 
<|endoftext|>
<|startoftext|>
जीवन के रेतीले तट पर मैं आंधी तूफ़ान लिए हूँ।


अंतर में गुमनाम पीर है,
गहरे तम से भी गहरी
अपनी आह कहूँ तो किससे,
कौन सुने, जग निष्ठुर प्रहरी


पी-पीकर भी आग अपरिमित मैं अपनी मुस्कान लिए हूँ।


आज और कल करते-करते
मेरे गीत रहे अनगाए
जब तक अपनी माला गूंथूं
तब तक सभी फूल मुरझाए


तेरी पूजा की थाली में, मैं जलते अरमान लिए हूँ।


चलते-चलते सांझ हो गई
रही वही मंजिल की दूरी
मृग-तृष्णा भी बांध न पाई
लखन-रेख अपनी मजबूरी


बिछुडन के सरगम पर झंकृत, अमर मिलन के गान लिए हूँ।


पग-पग पर पत्थर औ' काँटे
मेरे पग छलनी कर जाएँ
भ्रांत-क्लांत करने को आतुर
क्षण-क्षण इस जग की बाधाएँ


तुहिन-तुषारी प्रलय काल में, संसृति का सोपान लिए हूँ। 
<|endoftext|>
<|startoftext|>
हर इक फ़नकार ने जो कुछ भी लिक्खा ख़ूब-तर लिक्खा
हवा ने पानियों पर पानियों ने रेत पर लिक्खा


दरख़्शाँ कितने लम्हे कर गया इक बर्ग-ए-जाँ रफ़्ता
शजर से गिर के उस ने दाएरों में किस क़दर लिक्खा


सुबुक से रंग हल्के दाएरा उभरे हुए शोशे
किसी ने कितनी फ़नकारी से इस के जिस्म पर लिक्खा


मैं हूँ ज़ुल्मत-गज़ीं ये खेल है तक़दीर का वर्ना
सियाही से भी मैं ने रौशनी के नाम पर लिक्खा


‘शफ़क़’ का रंग कितने वालेहाना-पन से बिखरा है
ज़मीं ओ आसमाँ ने मिल के उनवान-ए-सहर लिक्खा 
<|endoftext|>
<|startoftext|>
जुनूँ-नवाज़ सफ़र का ख़याल क्यूँ आया
किसी की राहगुज़र का ख़याल क्यूँ आया


न जाने कौन अपाहिज बना रहा है हमें
सफ़र में तर्क-ए-सफ़र का ख़याल क्यूँ आया


जुनूँ को तेरी ज़रूरत का क्यूँ हुआ एहसास
सफ़र-गुज़र को घर का ख़याल क्यूँ आया


बहुत दिनों से इधर उस को याद भी न किया
बहुत दिनों ये उधर का ख़याल क्यूँ आया


यहाँ तो और भी रहते हैं अहल-ए-दर्द ‘शफ़क’
तुम्हें पड़ोस के घर का ख़याल क्यूँ आया 
<|endoftext|>
<|startoftext|>
वक़्त जब राह की दीवार हुआ
कोई सैलाब नुमूदार हुआ


उस ने पेड़ों से हटा ली शाख़ें
बाग़ में से तू कई बार हुआ


मैं ने जो दिल में छुपाना चाहा
मेरे चेहरे से नुमूदार हुआ


साहिली-शाम का फैला मंज़र
कुछ लकीरों में गिरफ़्तार हुआ


रात इक शख़्स बहुत याद आया
जिस घड़ी चाँद नुमूदार हुआ 
<|endoftext|>
<|startoftext|>
यही नहीं कि नज़र को झुकाना पड़ता है
पलक उठाऊँ तो इक ताज़ियाना पड़ता है


वो साथ में है मगर सब अमानतें दे कर
तमाम बोझ हमीं को उठाना पड़ता है


मैं उस दयार में भेजा गया हूँ सर दे कर
क़दम क़दम पे जहाँ आस्ताना पड़ता है


अंधेरा इतना है अब शहर के मुहाफ़िज़ को
हर एक रात कोई घर जलाना पड़ता है


तमाम बज़्म ख़फ़ा है मगर न जाने क्यूँ
मुशाइरे में ‘शफ़क़’ को बुलाना पड़ता है 
<|endoftext|>
<|startoftext|>
ज़ौक़-ए-अमल के सामने दूरी सिमट गई
दरवाज़ा हम ने खोला तो दीवार हट गई


बेटे को अपने देख के इक बाप ने कहा
तुम हो गए जवान मगर उम्र घट गई


पहले तो ख़ुद को देख के हैरत-ज़दा हुई
चिड़िया फिर आईने से लपक कर चिमट गई


पतवार भी उठाने की मोहलत न मिल सकी
ऐसी चली हवाएँ कि कश्ती उलट गई


नाराज़ हो गया है ख़ुदा सब से ऐ ‘शफ़क’
दुनिया तमाम प्यार के रिश्ते से कट गई 
<|endoftext|>
<|startoftext|>
चलो ये तो सलीका है बुरे को मत बुरा कहिए
मगर उनकी तो ये ज़िद है हमें तो अब ख़ुदा कहिए


सलीकेमन्द लोगों पे यूँ ओछे वार करना भी
सरासर बदतमीज़ी है इसे मत हौसला कहिए


तुम्हारे दम पै जीते हम तो यारों कब के मर जाते
अगर ज़िंदा हैं क़िस्मत से बुजुर्गों की दुआ कहिए


हमारा नाम शामिल है वतन के जाँनिसारों में
मगर यूँ तंगनज़री से हमें मत बेवफ़ा कहिए


तुम्हीं पे नाज था हमको वतन के मो’तबर लोगों
चमन वीरान-सा क्यूँ है गुलों को क्या हुआ कहिए


किसी की जान ले लेना तो इनका शौक है ‘आज़ाद’
जिसे तुम क़त्ल कहते हो उसे इनकी अदा कहिए 
<|endoftext|>
<|startoftext|>
चार दिनों की उम्र मिली है और फ़ासले जन्मों के
इतने कच्चे रिश्ते क्यूँ हैं इस दुनिया में अपनो के


सिर्फ़ मुहब्बत की दुनिया में सारी ज़बानें अपनी हैं
बाकी बोली अपनी-अपनी खेल तमाशे लफ़्ज़ों के


आँखों ने आँखों को पल में जाने क्या-क्या कह डाला
ख़ामोशी ने खोल दिये हैं राज छुपे सब बरसों के


अबके सावन ऐसा आया दिल ही अपना डूब गया
अश्कों के सैलाब में गुम है गाँव हमारे सपनों के


किसी मनचली मौज ने आकर इतने फूल खिला डाले
कोई पागल लहर ले गई सारे घरौंदे बच्चों के


नई हवा ने दुनिया बदली सुर-संगीत बदल डाले
हम आशिक‘आज़ाद’हैं अब भी उन्हीं पुराने नगमों के 
<|endoftext|>
<|startoftext|>
अजब जलवे दिखाए जा रहे हैं
ख़ुदी को हम भुलाए जा रहे हैं


शराफ़त कौन-सी चिड़िया है आख़िर
फ़कत किस्से सुनाए जा रहे हैं


बुजुर्गों को छुपाकर अब घरों में
सजे कमरे दिखाए जा रहे हैं


खुद अपने हाथ से इज़्ज़त गँवा कर
अब आँसू बहाए जा रहे हैं


हमें जो पेड़ साया दे रहे थे
उन्हीं के क़द घटाए जा रहे हैं


सुख़नवर अब कहाँ हैं महफ़िलों में
लतीफ़े ही सुनाए जा रहे हैं


‘अजीज’अब मज़हबों का नाम लेकर
लहू अपना बहाए जा रहे हैं 
<|endoftext|>
<|startoftext|>
तेरे बदन की ख़ुशबू आई
हवा चमन की फिर गर्माई


पत्ता-पत्ता नाच रहा है
बूढ़े शजर की शामत आई


भँवरों ने कलियों को चूमा
सारी फ़ज़ा में मस्ती छाई


प्यार का जब पैमाना छलका
दिल की प्यास लबों पे आई


रूप का आँचल सरक रहा है
मस्त हवा ने ली अँगडाई


चाँद नदी में डूब रहा है
काँप रही है अब परछाई 
<|endoftext|>
<|startoftext|>
अब मेरा दिल कोई मज़हब न मसीहा माँगे
ये तो बस प्यार से जीने का सलीका माँगे


ऐसी फ़सलों को उगाने की ज़रूरत क्या है
जो पनपने के लिए ख़ून का दरिया माँगें


सिर्फ़ ख़ुशियों में ही शामिल है ज़माना सारा
कौन है वो जो मेरे दर्द का हिस्सा माँगे


ज़ुल्म है, ज़हर है, नफ़रत है, जुनूँ है हर सू
ज़िन्दगी मुझसे कोई प्यार का रिश्ता माँगे


ये तआलुक है कि सौदा है या क्या है आख़र
लोग हर जश्न पे मेहमान से पैसा माँगें


कितना लाज़म है मुहब्बत में सलीका ऐ‘अज़ीज़’
ये ग़ज़ल जैसा कोई नर्म-सा लहज़ा माँगे 
<|endoftext|>
<|startoftext|>
किसलिए वो याद फिर आने लगी
ज़िन्दगी की शाम गहराने लगी


आज इस सूखे शजर पर किसलिए
फिर घटा आ-आ के लहराने लगी


फिर ये सावन सर पटकता है मगर
चाहतों की शाख मुर्झाने लगी


थरथराते एक पत्ते की तरह
सारी दुनिया अब नज़र आने लगी


क्या हुआ जो आज बहलाने मुझे
ज़िन्दगी क्यूँ प्यार बरसाने लगी


अब कोई ‘आज़ाद’ शिकवा किसलिए
सो ही जाएँ नींद जब आने लगी 
<|endoftext|>
<|startoftext|>
तुम ज़रा प्यार की राहों से गुज़र कर देखो
अपने ज़ीनों से सड़क पर भी उतर कर देखो


धूप सूरज की भी लगती है दुआओं की तरह
अपने मुर्दार ज़मीरों से उबर कर देखो


तुम हो ख़ंजर भी तो सीने में समा लेंगे तुम्हें
प’ ज़रा प्यार से बाँहों में तो भर कर देखो


मेरी हालत से तो ग़ुरबत का गुमाँ हो शायद
दिल की गहराई में थोड़ा-सा उतर कर देखो


मेरा दावा है कि सब ज़हर उतर जायेगा
तुम मेरे शहर में दो दिन तो ठहर कर देखो


इसकी मिट्टी में मुहब्बत की महक आती है
चाँदनी रात में दो पल तो पसर कर देखो


कौन कहता है कि तुम प्यार के क़ाबिल ही नहीं
अपने अन्दर से भी थोड़ा-सा सँवर कर देखो 
<|endoftext|>
<|startoftext|>
मैं तो बस ख़ाके-वतन हूँ गुलो-गौहर तो नहीं
मेरे ज़र्रों की चमक भी कोई कमतर तो नहीं


मैं ही मीरा का भजन हूँ मैं ही ग़ालिब की ग़ज़ल
कोई वहशत कोई नफ़रत मेरे अन्दर तो नहीं


मेरी आग़ोश तो हर गुल का चमन है लोगो
मैं किसी एक की जागीर कोई घर तो नहीं


मैं हूँ पैग़ामे-मुहब्बत मेरी सरहद ही कहाँ
मैं किसी सिम्त चला जाऊँ मुझे डर तो नहीं


गर वतन छोड़ के जाना है मुझे लेके चलो
होगा एहसास के परदेस में बेघर तो नहीं


मेरी आग़ोश तो तहज़ीब का मरकज़ है ‘अज़ीज़’
कोई तोहमत कोई इल्ज़ाम मेरे सर तो नहीं 
<|endoftext|>
<|startoftext|>
मुश्किल चाहे लाख हो लेकिन इक दिन तो हल होती है
ज़िन्दा लोगों की दुनिया में अक्सर हलचल होती है


जीना है तो मरने का ये ख़ौफ़ मिटाना लाज़िम है
डरे हुए लोगों की समझो मौत तो पल-पल होती है


कफ़न बाँध कर निकल पड़े तो मुश्किल या मजबूरी क्या
कहीं पे काँटे कहीं पे पत्थर कहीं पे दलदल होती है


जिस बस्ती में नफ़रत को परवान चढ़ाया जायेगा
सँभल के रहना उस बस्ती की हवा भी क़ातिल होती है


इतना लूटा, इतना छीना, इतने घर बरबाद किये
लेकिन मन की ख़ुशी कभी क्या इनसे हासिल होती है


अम्नो-अमाँ के साये में ही सब तहज़ीबें पलती हैं
नफ़रत में पलने वालों की नस्ल तो ग़ाफ़िल होती है


होकर भी ‘आज़ाद’ जो अब तक दुनिया में मोहताज रहे
उन लोगों की हालत आख़िर रहम के क़ाबिल होती है 
<|endoftext|>
<|startoftext|>
नफ़रत की आग जब भी कहीं से गुज़र गई
एक कायनात अम्न की जल कर बिखर गई


जो थे चमन के फूल वो शोलों में ढल गए
जन्नत है जो ज़मीं की फ़सादों में घिर गई


हम बेलिबास हो गए तहज़ीब के बग़ैर
पहचान वो हमारी तलाशो किधर गई


जिस शहर का निज़ाम हो क़ातिल के हाथ में
उस शहर की अवाम तो बेमौत मर गई


लीडर हमारे देश के नासूर बन गए
क़ुर्बानियाँ अवाम की सब बेअसर गईं


जो लेके फिर रहे हैं हथेली पे आबरू
ज़िन्दा हैं वो तो क्या है अगर शर्म मर गई


‘आज़ाद’ जी रहे हैं ग़ुलामों की ज़िन्दगी
मुर्दा ज़मीर लोगों की क़िस्मत सँवर गई 
<|endoftext|>
<|startoftext|>
वो नदी-सी सदा छलछलाती रही
हम भी प्यासे रहे वो भी प्यासी रही


जुगनुओं को पकड़ने की हसरत लिए
मेरी चाहत यूँ ही छटपटाती रही


मेरी ऑंखों से ख़्वाबों के रिश्ते गए
याद आती रही जी जलाती रही


आज फिर मैं सुबगता रहा रात-भर
चाँदनी तो बहुत खिलखिलाती रही


वो परिन्दे न जाने कहाँ गुम हुए
बस हवा ही हवा फड़फड़ाती रही


वो न आए तो आई नहीं मौत भी
साँस आती रही साँस जाती रही 
<|endoftext|>
<|startoftext|>
मयस्सर हमें कोई ऐसा जहाँ हो
जहाँ दाना-पानी हो इक आशियाँ हो


तरसते हुए हम कहीं मर न जाएँ
कभी ज़िन्दगी का हमें भी गुमाँ हो


गिरे आशियाने शजर कट रहे हैं
हमारे भी सर पर कोई सायबाँ हो


जहाँ पास रह कर हैं सब अजनबी-से
मिले कोई अपना कोई हमज़बाँ हो


फ़सादों से सारा चमन जल न जाए
यहाँ प्यार का कोई दरिया रवाँ हो


परिन्दे तो उड़ते हैं ‘आज़ाद’ हर सू
हमारी ही ख़ातिर हदें क्यूँ यहाँ हो 
<|endoftext|>
<|startoftext|>
लोग सौ रंग बदलते हैं लुभाने के लिए
कितने होते हैं जतन दिल की बुझाने के लिए


राह रुक जाती है जिस्मों की हदों तक जाकर
फिर मुहब्बत का सफ़र ख़त्म ज़माने के लिए


चन्द लम्हों में किया चाहेंगे बरसों का हिसाब
किसको फ़ुरसत है यहाँ साथ निभाने के लिए


प्यार करते हैं छुपाते हैं गुनाह हो जैसे
कौन तैयार है इल्ज़ाम उठाने के लिए


कैसे मुमकिन है के हर मोड़ पे मिल जाएँ ‘अज़ीज़’
ज़िन्दगी कम है जिन्हें अपना बनाने के लिए 
<|endoftext|>
<|startoftext|>


यहाँ से दर्द का ख़ामोश समन्दर ले जा
कुछ नहीं है तो फ़क़त याद के पत्थर ले जा


प्यार बन-बन के बरसती है लिपट जाती है
ये वो मिट्टी है इसे जिस्म पे मल कर ले जा


फूल तपते हुए सहरा में भी खिल जाते हैं
अपनी आँखों में छुपा कर यही मंज़र ले जा


सर छुपाने की जगह तुझको मिले या न मिले
चाहे पैबन्द सही घर से ये चादर ले जा


ऐसे मौसम में परिन्दे तो न आएँगे ‘अज़ीज़’
पिछले मौसम के बचे पर ही उठा कर ले जा 
<|endoftext|>
<|startoftext|>
मेरे वजूद का रिश्ता ही आसमान से है
न जाने क्यूँ उन्हें शिकवा मेरी उड़ान से है


मुझे ये ग़म नहीं शीशा हूँ हश्र क्या होगा
मेरी तो जंगे-अना ही किसी चट्टान से है


सभी ने की है शिकायत तो ज़ुल्म की मुझ पर
मगर ये सारी शिकायत दबी ज़बान से है


मैं जानता था सज़ा तो मुझे ही मिलनी थी
मुझे तो सिर्फ़ शिकायत तेरे बयान से है


भरे घरों को जला कर यूँ झूमने वालों
तुम्हारा रिश्ता भी आख़िर किसी मकान से है


हमें ज़माना ये कैसी जगह पे ले आया
ज़मीं से है कोई रिश्ता न आसमान से है 
<|endoftext|>
<|startoftext|>
उम्र बस नींद-सी पलकों में दबी जाती है
ज़िन्दगी रात-सी आँखों में कटी जाती है


वो लरजती हुई इक याद की ठण्डी-सी लकीर
क्यों मेरे ज़हन में आती है चली जाती है


मैं तो वीरान-सा खंडहर हूँ बयाबाँ के क़रीब
दूर तक रोज़ मेरी चीख़ सुनी जाती है


देख सूखे हुए पत्तों का सुलगना क्या है
आग हर सिम्त से जंगल में बढ़ी जाती है


उफ अँधेरे की तड़प देख सुराखों के क़रीब
किस तरह धूप भी चेहरों पे मली जाती है


जैसे दिलकश है बहुत डूबता सूरज ऐ ‘अज़ीज़’
यूँ ही हर शाम तेरी उम्र ढली जाती है 
<|endoftext|>
<|startoftext|>
जो दुनिया पे छाए-छाए फिरते हैं
मौत से इतना क्यूँ घबराए फिरते हैं


सन्नाटे पसरे हैं मन की वादी में
फिर भी कितना शोर मचाए फिरते हैं


ख़ुद का बोझ नहीं उठता जिन लोगों से
वो धरती को सर पे उठाए फिरते हैं


ख़ुद को ज़रा-सी ऑंच लगी तो चीख़ पड़े
जो दुनिया में आग लगाए फिरते हैं


उनके लफ्ज़ों में ही ख़ुशबू होती है
जो सीने में दर्द छुपाए फिरते हैं


क्या होगा ‘आज़ाद’ भला इन ग़ज़लों से
लोग अदब से अब कतराए फिरते हैं 
<|endoftext|>
<|startoftext|>
अब गए वक़्त क़े हर ग़म को भुलाया जाए
प्यार ही प्यार को परवान चढ़ाया जाए


आग नफ़रत की चमन को ही जला दे न कहीं
पहले इस आग को मिल-जुल के बुझाया जाए


सरहदें हैं कोई क़िस्मत की लकीरें तो नहीं
अब इन्हें तोड़ के बिछड़ों को मिलाया जाए


आतशी झील में खिल जाएँ मुहब्बत के कँवल
अब कोई ऐसा ही माहौल बनाया जाए


सिर्फ़ ज़ुल्मों की शिकायत ही करोगे कब तक
पहले मज़लूम की अज़मत को बचाया जाए


साज़िशें फिरती हैं कितने मुखौटे पहने
उनकी चालों से सदा ख़ुद को बचाया जाए


कितने ही दहरो-हरम हमने बना डाले ‘अज़ीज़’
पहले इनसान को इनसान बनाया जाए 
<|endoftext|>
<|startoftext|>
मैं इन्साँ हूँ मगर शैतान से पंजा लड़ाता हूँ
जहाँ मैं पाँव रखता हूँ वहीं फ़ितने उठाता हूँ


मेरे जैसा भी क्या खूँखार कोई जानवर होगा
मुझे जो प्यार करता है उसी को काट खाता हूँ


मेरी हस्ती दिखावा है छलावा ही छलावा है
मैं दिल में ज़हर रखता हूँ लबों से मुस्कराता हूँ


मेरा मज़हब तो मतलब है मस्जिद और मन्दिर क्या
मेरा मतलब निकलते ही ख़ुदा को भूल जाता हूँ


मेरे जीने का ज़रिया हैं सभी रिश्ते सभी नाते
मेरे सब काम आते हैं मैं किस के काम आता हूँ


मेरी पूजा-इबादत क्या सभी कुछ ढोंग है यारो
फ़क़त जन्नत के लालच में सभी चक्कर चलाता हूँ


मुझे रहबर समझते हो तुम्हारी भूल है ‘आज़ाद’
मुझे मिल जाए मौक़ा तो वतन को बेच खाता हूँ 
<|endoftext|>
<|startoftext|>
कुछ इस तरह से साथ मेरे हमसफ़र चले
साये से जैसे जिस्म कोई बेख़बर चले


ख़ामोशियों का सर्द अँधेरा है इस कदर
यूँ अजनबी से यार न जाने किधर चले


इस दस्ते-बेकराँ में खटकती है बेरुख़ी
लाज़िम है इस घड़ी में लिपट कर बशर चले


इतना भी कम नहीं के शरीके-सफ़र रहे
जैसे भी मेरे साथ चले वो मगर चले


हम आ के एक मोड़ पे रुके तो ये लगा
या रब ज़रा-सा और ये दौरे-सफ़र चले


हम तो ‘अज़ीज़’ डूबते सूरज के साथ-साथ
कितनी अधूरी हसरतें लेके यूँ घर चले 
<|endoftext|>
<|startoftext|>
अपनी नज़र से कोई मुझे जगमगा गया
महफ़िल में आज सब की निगाहों में छा गया


कल तक तो इस हुजूम में मेरा कोई न था
लो आज हर कोई मुझे अपना बना गया


आता नहीं था कोई परिन्दा भी आस-पास
अब चाँद ख़ुद उतर के मेरी छत पे आ गया


जो दर्द मेरी जान पे रहता था रात-दिन
वो दर्द मेरी ज़िन्दगी के काम आ गया


हैरान हो के लोग मुझे पूछते हैं आज
‘आज़ाद’ तुमको कौन ये जीना सिखा गया 
<|endoftext|>
<|startoftext|>
वो मुहब्बत गई वो फ़साने गए
जो ख़ज़ाने थे अपने ख़ज़ाने गए


चाहतों का वो दिलकश ज़माना गया
सारे मौसम थे कितने सुहाने गए


रेत के वो घरौंदे कहीं गुम हुए
अपने बचपन के सारे ठिकाने गए


वो गुलेलें तो फिर भी बना लें मगर
अब वो नज़रें गईं वो निशाने गए


अपने नामों के सारे शजर कट गए
वो परिन्दे गए आशियाने गए


ज़िद में सूरज को तकने की वो ज़ुर्रतें
यार ‘आज़ाद’ अब वो ज़माने गए 
<|endoftext|>
<|startoftext|>
ज़मीं है हमारी न ये आसमाँ है
जहाँ में हमारा बसेरा कहाँ है


ये कैसा मकाँ है हमारे सफ़र का
कोई रास्ता है न कोई निशाँ है


अभी हर तरफ़ है तसादुम की सूरत
सुकूँ ज़िन्दगी का यहाँ न वहाँ है


कभी हँसते-हँसते छलक आए आँसू
निगाहों के आगे धुआँ ही धुआँ है


शराफ़त को उजड़े मकानों में ढूँढ़ो
शहरों में इसका ठिकाना कहाँ है


चलो फिर करेंगे उसूलों की बातें
अभी तो हमें इतनी फ़ुरसत कहाँ है 
<|endoftext|>
<|startoftext|>
धूप का टुकड़ा उतरा सूने आँगन में
कुछ तो आया तन्हाई के दामन में


चट्टानों में हरी कोंपलें फूट पड़ीं
क्यूँ मुर्झाए फूल हमारे गुलशन में


सारे परिन्दे गुमसुम हो कर बैठ गए
पाँखें भी अबके भीगी न सावन में


वो क़िस्से तो सारे झूठे लगते हैं
जो दादी से हमने सुने थे बचपन में


अपनी ख़ुशबू से ही वो अनजाना है
पागल होकर भाग रहा है बन-बन में


इतने आए लोग तुझे सच समझाने
फिर भी क्यूँ ‘आज़ाद’ पड़ा है उलझन में 
<|endoftext|>
<|startoftext|>
मिले हम इस तरह कुछ ज़िन्दगी से
के जैसे अजनबी इक अजनबी से


हमें मंज़िल की हसरत ही नहीं है
मिले हैं प्यार से जो हम किसी से


कभी ख़ुद के लिए फ़ुरसत निकालो
बिखर जाएँगे वरना बेरुख़ी से


अँधेरा इस कदर हावी है हम पे
कि अब डरने लगे हैं रोशनी से


मिले वो यार जो दिल की लगा कर
हमें बहला रहे हैं दिल्लगी से


मुझे तुम प्यार से ऐसे न देखो
कहीं मैं रो पड़ूँ न अब ख़ुशी से


‘अज़ीज़’ हम को भी थोड़ा-सा दिलासा
कहीं हम मर न जाएँ बेबसी से 
<|endoftext|>
<|startoftext|>
पुराने पेड़ भी कितने घने हैं
थके-माँदों को साया दे रहे हैं


पले हैं जो हमारा ख़ून पीकर
उठा कर फन वही डसने लगे हैं


बड़े होकर हमारे सारे बच्चे
सरक कर दूर कितने हो गए हैं


सदा जो हाथ उठते थे दुआ को
न जाने वो लहू से क्यूँ सने हैं


जिन्हें सौंपी थी हमने रहनुमाई
उन्हीं की साज़िशों से घर जले हैं


‘अज़ीज़’ अब छोड़िये बेकार क़िस्से
कहेंगे लोग पागल हो गए हैं 
<|endoftext|>
<|startoftext|>
जिस्म में जाँ की तरह मैंने बसाया तुमको
अपने एहसास की परतों में समाया तुमको


ख़ुश्क मिट्टी हूँ मिले प्यार की हलकी-सी नमी
ये ही उम्मीद लिए अपना बनाया तुमको


तुम मिले जब भी ज़माने की हवा बन के मिले
मैंने हर बार ही बदला हुआ पाया तुमको


मुझ से यूँ बच के निकलते हो गुनाह हूँ जैसे
मेरा साया भी कभी रास न आया तुमको


तेरी ख़ुशबू को हवा बन के बिखेरा मैंने
जाने दिल रूहे-चमन मैंने बनाया तुमको


दौरे-गर्दिशे के ये झोंके न रुलादें ऐ ‘अज़ीज़’
मैंने हर मोड़ पे बाँहों में छुपाया तुमको 
<|endoftext|>
<|startoftext|>
लब तरसने लगे हैं हँसी के लिए
कैसी लानत है ये इस सदी के लिए


आदमी आदमी से रहे अजनबी
लोग ज़िन्दा हैं फिर किस ख़ुशी के लिए


हर सुब्ह है सिसकती हुई शाम-सी
रूह बेचैन है रोशनी के लिए


अब तो सूरज निकलता है जैसे कोई
ग़मज़दा चल दिया ख़ुदकुशी के लिए


हम मुहब्बत के क़ाबिल नहीं न सही
इक बहाना सही दिल्लगी के लिए


ऐसी दुनिया में जीना है गर ऐ ‘अज़ीज़’
प्यार लाज़िम है इस ज़िन्दगी के लिए 
<|endoftext|>
<|startoftext|>
इश्क़ से जब रूह का रिश्ता जुदा हो जाएगा
ज़िन्दगी का रंग ही फिर दूसरा हो जाएगा


आपने जब तोड़ डाली शर्म की सब सरहदें
रफ़्ता-रफ़्ता हर कोई फिर बेहया हो जाएगा


तू ज़रा ऊँचाइयों को छू गया अच्छा लगा
हो गया मग़रूर तो फिर लापता हो जाएगा


मैं न कहता था ये पत्थर क़ाबिले-सजदा नहीं
एक दिन ये सर उठा कर देवता हो जाएगा


बस अभी तो आईना ही है तुम्हारे रू-ब-रू
क्या करोगे जब ये चेहरा आईना हो जाएगा


अब मुहब्बत दिल नहीं जिस्मों की लज्ज़त है ‘अज़ीज़’
फिर नशा वो प्यार का पल में हवा हो जाएगा 
<|endoftext|>
<|startoftext|>
जब मेरा हर ज़ख़्म गहरा हो गया
दर्द से पुरनूर चेहरा हो गया


एक क़तरे का करिश्मा देखिए
इस कदर तड़पा के दरिया हो गया


शाम के काँधे पे सूरज क्या झुका
सारी दुनिया में अँधेरा हो गया


चाँद उतरा जब हमारे सहन में
चाहतों का रंग सुन्हेरा हो गया


जब थके-माँदों को नींद आने लगी
एक झपकी में सवेरा हो गया


ज़िन्दगी ज़हरीली नागिन है ‘अज़ीज़’
इस के पीछे क्यूँ सँपेरा हो गया 
<|endoftext|>
<|startoftext|>
नाख़ुदा बन के लोग आते हैं
ख़ुद किनारों पे डूब जाते हैं


जिनकी हालत है रहम क़ाबिल
मुझसे हमदर्दियाँ जताते हैं


क्यूँ बनाते हैं रिश्ते जन्मों के
कच्चे धागे तो टूट जाते हैं


प्यार का नाम ले के होंठों पर
क्यूँ तमाशा इसे बनाते हैं


दो क़दम साथ जो निबाह न सके
दूर के ख़्वाब क्यूँ दिखाते हैं


मैं तो उनकी भी लाज़ रख लूँगा
उँगलियाँ मुझ पे जो उठाते हैं


जिनमें एहसासे कमतरी है ‘अज़ीज़’
वो निगाहें कहाँ मिलाते हैं 
<|endoftext|>
<|startoftext|>
चलो ये तो सलीक़ा है बुरे को मत बुरा कहिए
मगर उनकी तो ये ज़िद है हमें तो अब ख़ुदा कहिए


सलीक़ेमन्द लोगों पे यूँ ओछे वार करना भी
सरासर बदतमीज़ी है इसे मत हौसला कहिए


तुम्हारे दम पै जीते हम तो यारो कब के मर जाते
अगर ज़िन्दा हैं क़िस्मत से बुज़ुर्गों की दुआ कहिए


हमारा नाम शामिल है वतन के जाँनिसारों में
मगर यूँ तंगनज़री से हमें मत बेवफ़ा कहिए


तुम्हीं पे नाज़ था हमको वतन के मो’तबर लोगों
चमन वीरान-सा क्यूँ है गुलों को क्या हुआ कहिए


किसी की जान ले लेना तो इनका शौक़ है ‘आज़ाद’
जिसे तुम क़त्ल कहते हो उसे इनकी अदा कहिए 
<|endoftext|>
<|startoftext|>
दिल का दर्द ज़बाँ पे लाना मुश्किल है
अपनों पे इल्ज़ाम लगाना मुश्किल है


बार-बार जो ठोकर खाकर हँसता है
उस पागल को अब समझाना मुश्किल है


दुनिया से तो झूठ बोल कर बच जाएँ
लेकिन ख़ुद से ख़ुद को बचाना मुश्किल है


पत्थर चाहे ताज़महल की सूरत हो
पत्थर से तो सर टकराना मुश्किल है


जिन अपनों का दुश्मन से समझौता है
उन अपनों से घर को बचाना मुश्किल है


जिसने अपनी रूह का सौदा कर डाला
सिर उसका ‘आज़ाद’ उठाना मुश्किल है 
<|endoftext|>
<|startoftext|>
हम क्या मिले के फ़ासले बढ़ते चले गए
आकर क़रीब दूर क्यूँ हटते चले गए


रुक कर हर एक मोड़ सोचा के कुछ कहें
नज़रें मिलीं तो सूरतें तकते चले गए


जैसे वो हम नहीं कोई साये हों अजनबी
जो बेख़ुदी में यूँ ही लिपटते चले गए


मिलते थे चाहतों का समन्दर लिए हुए
क्यूँ अपने दायरों में सिमटते चले गए


ये प्यार है के प्यार का अन्धा जुनून है
जब-जब मिले निगाहों से गिरते चले गए


अब भी वही तलाशे-मुहब्बत है ऐ ‘अज़ीज़’
हर बार किस ख़याल से मिलते चले गए 
<|endoftext|>
<|startoftext|>
वहशी नहीं हूँ मैं न कोई बदहवास हूँ
महसूस कर मुझे के मैं सहरा की प्यास हूँ


मेरे ग़मों की धूप ने झुलसा दिया मुझे
मुझको हवा न दीजिये सूखी कपास हूँ


जिस्मों के इस हुजूम में मेरा वजूद क्या
पहचानता है कौन मुझे बेलिबास हूँ


मैं हूँ तेरे ख़याल में अशआर की तरह
मुझको ख़ुद ही में ढूँढ़ मैं तेरे ही पास हूँ


मेरे बग़ैर तू भी कहाँ जी सका ‘अज़ीज़’
तेरे बग़ैर मैं भी यक़ीनन उदास हूँ 
<|endoftext|>
<|startoftext|>
ग़म का नामोनिशाँ नहीं होता
ऐसा कोई जहाँ नहीं होता


वहम होता न कुछ गुमाँ होता
गर कोई दरमियाँ नहीं होता


गर न पैरों तले ज़मीं रहती
सर पे भी आसमाँ नहीं होता


तेरे होने का ख़ुद को खोने का
हमको क्या-क्या गुमाँ नहीं होता


तू न होता अगर ज़माने में
कोई दिलकश समाँ नहीं होता


ख़ुद को मिलना ही हो गया मुश्किल
तू भी आख़िर कहाँ नहीं होता 
<|endoftext|>
<|startoftext|>
मुझे कैसी नज़र से देखता है
मेरा होना भी जैसे हादसा है


हमारे दर्द का चेहरा नहीं है
उसे तू यार कब पहचानता है


मेरे उजड़े मकाँ के आईने में
तेरा चेहरा ही अक्सर झाँकता है


मुझे देकर वो थोड़ा-सा दिलासा
वो मुझ से आज क्या-क्या माँगता है


जिसे कहते हैं सारे लोग वहशी
हक़ीक़त में वो कोई दिलजला है


कोई आवाज़ बेमानी नहीं है
हवा ने कुछ तो पत्तों से कहा है


हमें ‘आज़ाद’ कहता है ज़माना
मगर ये तंज भी कितना बड़ा है 
<|endoftext|>
<|startoftext|>
ज़िन्दगी धूप की बारिशों का सफ़र
यार क्या ख़ूब है ख़्वाहिशों का सफ़र


ज़ख़्म खाते रहे मुस्कराते रहे
यूँ ही चलता रहा काविशों का सफ़र


ज़ुल्म से ज़ब्त की और ताक़त बढ़ी
हौसला दे गया गर्दिशों का सफ़र


कितनी क़ौमें उलझ कर फ़ना हो गईं
खा गया है उन्हें रंजिशों का सफ़र


लड़खड़ाते हुए घर की जानिब चले
लो शुरू हो गया मैकशों का सफ़र


यार ‘आज़ाद’ थोड़ा सँभल कर चलो
मार डालेगा ये साज़िशों का सफ़र 
<|endoftext|>
<|startoftext|>
सावन को ज़रा खुल के बरसने की दुआ दो
हर फूल को गुलशन में महकने की दुआ दो


मन मार के बैठे हैं जो सहमे हुए डर से
उन सारे परिन्दों को चहकने की दुआ दो


वो लोग जो उजड़े हैं फ़सादों से, बला से
लो साथ उन्हें फिर से पनपने की दुआ दो


कुछ लोग जो ख़ुद अपनी निगाहों से गिरे हैं
भटके हैं ख़यालात बदलने की दुआ दो


जिन लोगों ने डरते हुए दरपन नहीं देखा
उनको भी ज़रा सजने-सँवरने की दुआ दो


बादल है के कोहसार पिघलते ही नहीं हैं
‘आज़ाद’ इन्हें अब तो बरसने की दुआ दो 
<|endoftext|>
<|startoftext|>
फ़साना कैसे बढ़े
न कोई साहिर-ए-पज़मुर्दा सिन न सौदागर
न चीन से कोई आए न बाख़्तर से कोई
बलख़ के शहर में और क़ाफ़ के परिस्ताँ में
कोई परी न परी-ज़ाद कौन आएगा
फ़साना कैसे बढ़े


विलायतों के फ़रिस्ताद-गान-ए-इश्क़ तो क्या
कनार-ए-बहर पे कज़्ज़ाक भी नहीं कोई
अज़ा-कुनिंदा-ए-शब है न है पयामी-ए-सुब्ह
न दश्त-ए-रह-ज़दगाँ में है सब्ज़-पोश कोई
न देवता है न अवतार है न पैग़म्बर
फ़साना कैसे बढ़े
हज़ारों रातों की वो दास्ताँ तमाम हुई
हज़ारों क़िस्सों की वो रात ख़त्म पर आई
बहाना कोई नहीं
बस अब माल-ए-शिकस्त-ए-बयाँ की बारी है
फ़साना कोई नहीं अब तो जाँ की बारी है 
<|endoftext|>
<|startoftext|>
अपना तो अबद है कुंज-ए-मरक़द
जब जिस्म सुपुर्द-ए-ख़ाक हो जाए
मरक़द भी नहीं वो आख़िरी साँस
जब क़िस्सा-ए-ज़ीस्त पाक हो जाए
वो साँस नहीं शिकस्त-ए-उम्मीद
जब दामन-ए-दिल ही चाक हो जाए
उम्मीद नहीं बस एक लम्हा
जो आतिश-ए-ग़म से ख़ाक हो जाए
हस्ती की अबद-गह में क़ज़ा में
कुछ फ़र्क़ नहीं फ़ना बक़ा में
ख़ाकिस्तर-ए-ख़्वाब शोला-ए-ख़्वाब
ये अपना अज़ल है वो अबद है
वो शोला तो कब का मर चुका है
ये जिस्म इक नाश-ए-बे-लहद है
मरती है हयात लम्हा लम्हा
हर साँस इक ज़िंदगी की हद है


रूहों को दवाम देने वालो
जिस्मों की सबील कुछ निकालो
शोला कोई मुस्तआर दे दो
या लाश को अब मज़ार दे दो 
<|endoftext|>
<|startoftext|>
अब तक तुम से कहा गया है
इंसाँ फ़ानी मौत अटल है
जीवन जल है
जिस की धार कभी न टूटे
जो आता है मर जाता है
जो आएगा मर जाएगा


मैं तुम से कहने आया हूँ
इंसाँ ला-फ़ानी है अमर है
मौत तग़य्यगुर का इक पल है
जीवन जल है
जिस का कोई अंत नहीं है
रह जाए तो ये सागर है
और मर जाए तो बादल है 
<|endoftext|>
<|startoftext|>
मैं जानता हूँ कि आँसू फ़ना का लम्हा है
उसे तिरी निगह-ए-जावेदाँ से रब्त नहीं
मैं जानता हूँ कि तू भी शिकार-ए-दौराँ है
मता-ए-जाँ के सिवा इस क़िमार ख़ाने में
हर एक नक़्द-ए-नफ़्स हार का पशीमाँ है


मगर ये रब्त है कैसा ये क्या तअल्लुक़ है
कि जब भी हार के उट्ठा जहाँ की महफ़िल से
उमंग हँस के कलेजे पे चोट खाने की
हुजूम-ए-दुश्ना-ओ-ख़ंजर में मुस्कुराने की
उमंद दाओ पे जान-ए-हज़ीं लगाने की
न जाने क्यूँ मिरे दिल में ख़याल आया है
कि जा के तुझ से शिकायत करूँ ज़माने की 
<|endoftext|>
<|startoftext|>
दिन ढले
मंदिरों के कलस मस्जिदों के मनारे की छतें
सोने चाँदी के पानी से धुलने लगे
क़ुल्ला-ए-कोह से चश्म-ए-नज़्ज़ारा लेकिन बड़ी दूर तक
पिघले सोने की चादर के नीचे तड़पता हुआ
गहरी ज़ुल्मत का एक बहर-ए-ज़ख़्खारा भी
देखती रह गई
कैसा मंज़र है ये
मैं अभी उम्र के ढलते सूरज की दुनिया नहीं
फिर भी मेरे सुनहरे दोपहरे तबस्सुम के नीचे कहीं
आँसुओं का समुंदर न बेचैन हो
नीचे आओ ज़रा रिफ़अत-ए-बाम से
और देखो कभी
कैसा आलम है ये 
<|endoftext|>
<|startoftext|>
हर बरस इन दिनों मैं कहीं भी रहूँ
सिलसिले अब्र के
सुस्त-रौ तेज़-रौ क़ाफ़िले अब्र के
यूँही आते हैं क़ुलज़ुम लुटाते हुए
यूँही जाते हैं ये उन का दस्तूर है
लेकिन अब के बरस
मैं अकेला सर-ए-दश्त तिश्ना खड़ा
उन को रह रह के आवाज़ देता रहा
मुझ को भी साथ लेते चलो
क़ाफ़िला छुट गया है मिरा


सिलसिले अब्र के
क़ाफ़िले अब्र के
यूँही आते रहे
यूँही जाते रहे
कब से आँखों को हसरत है बरसात ही 
<|endoftext|>
<|startoftext|>
सब आँखें टाँगों में जड़ी है
रीढ़ की हड्डी के मनकों में कान लगे हैं
नाफ़ के ऊपर रोएँ रोएँ में एक ज़बाँ है
पतलूनें सारी आवाज़ें सुन लेती हैं
दो पतलूनें सारी आवाज़ें सुन लेती हैं
दो पतलूनें झगड़ रही हैं
‘‘इतनी क़ीमत क्यूँ लेती हो तुम में ऐसी क्या ख़ूबी है’’
‘‘कैसे गाह हो तुम आख़िर मोल बदन का दे सकते हो
पति-व्रता को मोल तुम्हारे पास नहीं है
चुस्त नुकीला ब्रज़िअर ये चीख़ रहा है
शर्म नहीं आते कुत्तों को चर्च के आगे खड़े हुए हैं
रूस्तम ठर्रा पिए खड़ा है बस-स्टॉप की छत के नीचे
और सोहराब से पूछ रहा है
‘‘बेटा माल कहाँ मिलता है’’
मंदिर की चौखट पर बैठी अंधी आँखें
आते जाते औतारों की ख़ुफ़िया जेबें ताक रही हैं
हस्पताल के ऊँचे नीचे ज़ीनों पर इक इक मुर्दे को
गाँधी जी दोनों हाथों से इंजेक्शन देते फिरते हैं
वॉशिंगटन वियतनाम में बैठा ब्रह्म-पुत्र के पानी को व्हिस्की के जाम में घोल रहा है
लंदन लंका की सड़कों पे सर निव्ढ़ाए घूम रहा है
काँगों आवार फिरता है पैरिस के गंदे चकलों में
बुध के टूटे फूटे बुत के सर पर बूढ़ा कर्गस
मुर्दों की मज्लिस में बैठा अपनी बिपता सुना रहा है
मस्जिद के साए में बैठा कम-सिन गीदड़
उस की गवाही में कहता है
बेचारा कम-सिन है उस की चोंच से अब तक
दूध की ख़ुश्बू सी आती है’’
ऊपर नीले खुले गगन में
एक कबूतर अपनी चोंच में इक ज़ैतून की शाख़ लिए उड़ता फिरता है
और उस शाख़ के दोनों जानिब
एटम बम के पात लगे हैं
इंसाँ का दाया बाज़ूँ इक बर्ग-ए-ख़िज़ाँ की तरह लरज़ कर टूट रहा है
और उस के बाएँ बाज़ू पर कोह-ए-हिमालया धरा हुआ है
जाने फिर भी वो तल्वार की धार पे कैसे चल सकता हूँ
मैं इस भीड़ में चौराहे पर तन्हा बैठा सोच रहा हूँ
दुनिया इस्राफ़ील के पहले सूर के बाद यूँही लगती है
‘‘गैस के कमरे’’ में शायद यूँही होता है
पोप पाल की टोपी मेरे भेजे में धँसती जाती है 
<|endoftext|>
<|startoftext|>
मैं जीता हूँ आईनों में
आईने ग़म-ख़ाने हैं
मेरा अक्स बना लेते हैं अपनी अपनी मर्ज़ी से
मैं जीता हूँ कुछ सीनों में
सीने आईना-ख़ाने हैं
मेरा नक़्श बना लेते हैं अपनी अपनी मर्ज़ी से
मैं जीता हूँ मिट्टी पर
मिट्टी जिस से घर बनते हैं
जिस से क़ब्रें बनती हैं
जिस का ज़र्रा ज़र्रा औरों का है
उन का जिन में मैं हूँ
जो मुझ में हैं
अक्स कहा करते हैं देखो तुम ऐसे हो
नक़्श कहा करते हैं ऐसे बन सकते हो
ज़र्रे कहते हैं तुम ऐसे बन जाओगे


तुम बतला सकते हो आख़िर मैं क्या हूँ
तुम क्या बतलाओगे
तुम ख़ुद आईना-ख़ाना हो
ग़म-ख़ाना हो
घर हो
क़ब्र हो
तुम ख़ुद मैं हो 
<|endoftext|>
<|startoftext|>
रसूल-ए-मस्लूब के दो हज़ार बरसों के बाद ये वाक़िआ हुआ
ये उस ज़माने की बात है जब रसूल-ए-ख़ुर्शीद रास-उल-अफ़्लाक पर चमकता था
वो इक ज़मिस्ताँ की नीम-शब का समाँ था
वो नीम-शब इक रक़ीक़ चादर न जाने कब से ज़मीं के मुरदार कालबद पर
पड़ी हुई है और उस के मस्मूम रौज़नों से गले सडे जिस्म का तअफ़्फ़ुन उबल रहा है
शजर हजर धुँद के कफ़न में छुपी हुई ख़ामोशी के सीने में चुभ रहे थे
अनासिर-ए-वक़्त मुंजमिद थे
तमाम रूहें फ़िशार-ए-मरक़द में मुब्तिला थीं
और ऐसे हंगाम में इक आवाज़-ए-नूर अफ़्गन
ज़ुहूर-ए-ख़ुर्शीद की बशारत से दश्त ओ दर को जला रही थी
हज़ार-हा शब-गज़ीदगाँ के हुजूम से मैं ने उस को देखा
वो ख़ून-ए-आदम में अपनी ज़िंदा ख़िजाँ-ज़दा उँगलियाँ डुबोए खड़ा था


हुजूम से एक इक गुनहगार को बुलाता और उस के माथे पे कलमा-ए-सुब्ह लिख रहा था
तमाम मुर्दे ख़िजाँ-ज़दा उँगलियों के छुने से जागते थे
ग़ुनाहगार-ए-नफ़स था मैं भी
उम्मीद-वार-ए-शफ़ा था मैं भी
फिर उस ज़मिस्ताँ की नीम-शब में हज़ार लम्हात शाक़ गुज़रे
और एक लम्हे ने मेरे ज़ख्म-ए-जिगर को छू कर कहा
मदावा-ए-ग़म की साअत क़रीब है
सज्दा-रेज़ हो जा
ये उस ज़माने की बात है जब ज़मीन के बे-शुमार मुर्दे लहू का बपस्तिमा ले रहे थे
लहू का बपस्तिमा ले रहे हैं
रसूल-ए-ख़ुर्शीद की सदा भी तो मर गई थी कोहर में वो खो गया और
उसी ज़मिस्ताँ की नीम-शब में ख़बर मिली है
उसी शबिस्तान-ए-नूर-ओ-निकहत में बे-कफ़न लाश पर वो बैठा हुआ है
अपने ख़िज़ाँ-ज़दा हाथ से किसी के लहू की तक़्तीर कर रहा है
और अपने कासे का भर रहा है
ख़बर मिली है
लहू वो ख़ुर्शीद का लहू है 
<|endoftext|>
<|startoftext|>
आपको देखकर देखता रह गया
क्या कहूँ और कहने को क्या रह गया


उनकी आँखों में कैसे छलकने लगा
मेरे होंटों पे जो माजरा रह गया


ऐसे बिछड़े सभी राह के मोड़ पर
आख़री हमसफ़र रास्ता रह गया


सोच कर आओ कू-ए-तमन्ना है ये
जानेमन जो यहाँ रह गया रह गया 
<|endoftext|>
<|startoftext|>
तेरे देस में जाने क्या हो
रुत कैसी हो कैसी हवा हो
लेकिन मेरे देस में अबके
अब्र बहुत खुल कर बरसा है
जंगल, पर्बत, शहर, बयाँबाँ
वीराने, मयख़ाने, गलियाँ
हर पैरहन भीग चुका है


रातें कितनी बार न जानें
जाम लिए आई थीं लेकिन
जाम ने तेरी बात नहीं की
रात ने तेरे ग़म न जगाए
पलकों पर एक बून्द न आई


पीले-पीले अब्र भी अबके
तेरे गेसू भूल गया था
पीली-पीली सर्द हवाएँ
मेरे दामन जला न सकी थीं


सूरज ने अब्र की चौखट पर
तेरे रूख़सारों की ज़ियाँ को
जाने क्यों आवाज़ नहीं दी
किस धुन में था चाँद न जाने
तेरा माथा याद ना आया


आबादी को तेरी आँखें
वीरानों को तेरा तबस्सुम
अब के कुछ भी याद नहीं है
मैं कुछ इतना ख़ुश तो नहीं था
न जाने क्यूँ अब के बरखा रुत
क्यूँ इतनी अनजान गई है


सोच रहा हूँ शायद दिल को
और भी कुछ जीने के बहाने
दर्द दे जहाँ ने बख़्श दिए हैं
और मैं इस आबाद जहाँ में
तेरा चेहरा भूल गया हूँ 
<|endoftext|>
<|startoftext|>
हर शाम जलते जिस्मों का गाढ़ा धुआँ है शहर ।
मरघट कहाँ है कोई बताओ कहाँ है यह शहर ।


फुटपाथ पर जो लाश पड़ी है उसी की है,
जिस गाँव को यकीं था की रोज़ी-रसाँ है शहर ।


मर जाइए तो नाम-ओ-नसब पूछता नहीं,
मुर्दों के सिलसिले में बहुत मेहरबाँ है शहर ।


रह-रह कर चीख़ उठते हैं सन्नाटे रात को,
जंगल छुपे हुए हैं वहीं पर जहाँ है शहर ।


भूचाल आते रहते हैं और टूटता नहीं,
हम जैसे मुफ़लिसों की तरह सख़्त जाँ है शहर।


लटका हुआ ट्रेन के डिब्बों में सुबह-ओ-शाम,
लगता है अपनी मौत के मुँह में रवाँ है शहर । 
<|endoftext|>
<|startoftext|>
उलझाव का मज़ा भी तेरी बात ही में था ।
तेरा जवाब तेरे सवालात ही में था ।


साया किसी यक़ीं का भी जिस पर न पड़ सका,
वो घर भी शहर-ए-दिल के मुज़ाफ़ात (पास में) ही में था ।


इलज़ाम क्या है ये भी न जाना तमाम उम्र,
मुल्ज़िम तमाम उम्र हवालात ही में था ।


अब तो फ़क़त बदन की मुरव्वत है दरमियाँ,
था रब्त (रिश्ता) जान-ओ-दिल का तो शुरूआत ही में था ।


मुझ को तो क़त्ल करके मनाता रहा है जश्न,
वो ज़िलिहाज़ (आदरणीय) शख़्स मेरी ज़ात ही में था । 
<|endoftext|>
<|startoftext|>
उन्हें सवाल ही लगता है मेरा रोना भी ।
अजब सज़ा है जहाँ में ग़रीब होना भी ।


ये रात भी है ओढ़ना-बिछौना भी,
इस एक रात में है जागना भी सोना भी ।


अजीब शहर है कि घर भी रास्तों की तरह,
कैसा नसीब है रातों को छुप के रोना भी ।


खुले में सोएँगे मोतिया के फूलों से,
सजा लो ज़ुल्फ़ बसा लो ज़रा बिछौना भी ।


अज़ीज़ कैसी यह सौदागरों की बस्ती है,
गराँ है दिल से यहाँ काठ का खिलौना भी। 
<|endoftext|>
<|startoftext|>
मह ओ साल के ताने बाने को
ज़र्रीं शुआओं की गुल-कारियाँ
मेरी नज़रों ने बख़्शी हैं
आफ़ाक़ के ख़द्द-ओ-ख़ाल-ए-बहार-आफ़रीं में
मिरे ख़ूँ की सौग़ात शामिल है
हर वुसअत-ए-बे-कराँ में
मिरी धड़कनें गूँजती हैं


हर इक लम्हा कोई न कोई बगूला उठा
और मिरे नक़्श-ए-पा को मिटाने की धुन में चला
लेकिन आवाज़-ए-पा की गरजती घटाओं से
टकरा के दश्त-ए-ख़मोशी में
गुम हो गया
हर इक गाम सम्तों ने
संगीं शिकंजों में कसने की
हसरत को रूस्वा किया
मिरी फ़िक्र की लौ
सुमूम ओ सबा की
फ़ुसूँ-कारियों से गुरेज़ाँ
मुसलसल फ़रोज़ाँ रही
ये वो आँच है जिस की हिद्दत से
हर क़ुव्वत-ए-संग-साज़ी पिघलती रही


मगर आज मेरी अना के हैयूला में
ख़ुद-साख़्ता कुछ लकीरें उभर आई हैं
मुझ को डर है
कहीं फैलते फैलते ये लकीरें
मिरी ज़ात को पारा पारा न कर दें
अनासिर को फिर आश्कारा न कर दें 
<|endoftext|>
<|startoftext|>
चाँद ने मुस्कुरा कर कहा
दोस्तो
क़िस्सा-ए-दर्द छेड़े सर-ए-राह कौन
फिर भी तोर मुसिर थे
कि हम आज की शब सुनेंगे
वही अन-सुनी दास्ताँ
देर तक चाँद सोचा किया
दूर आफ़ाक़ की सम्त देखा किया
और तारों की आँखें छलकती रहीं
रात के दामन-ए-तर को
आहिस्ता आहिस्ता
लम्हों का ठंडा लहू
जज़्ब हो हो के रंगीन करता रहा
ना-गहाँ एक नादीदा ज़र्रीं रक़म
दस्त-ए-सीमीं बढ़ा और उफ़ुक़-ता-उफ़ुक़
एक जुम्बिश में खींचे हज़ारों करोड़ों तलाई ख़ुतूत
डूब कर रह गए थे सारे नुक़ूत
चश्म-ए-आफ़ाक़ से
अव्वलीं क़तरा-ए-दर्द टपका
किसी बर्ग-ए-नौ-ख़ेज़ पर
अक्स-ए-अंजाम रूख़्सार-ए-आग़ाज पर 
<|endoftext|>
<|startoftext|>
आँखों के ग़म-कदों में उजाले हुए तो हैं
बुनियाद एक ख़्वाब की डाले हुए तो हैं


तलवार गिर गई है ज़मीं पर तो क्या हुआ
दस्तार अपने सर पे सँभाले हुए तो हैं


अब देखना है आते हैं किस सम्त से जवाब
हम ने कई सवाल उछाले हुए तो हैं


ज़ख़्मी हुई है रूह तो कुछ ग़म नहीं हमें
हम अपने दोस्तों के हवाले हुए तो हैं


गो इंतिज़ार-ए-यार में आँखें सुलग उठीं
राहों में दूर दूर उजाले हुए तो हैं


हम क़ाफ़िले से बिछड़े हुए हैं मगर 'नबील'
इक रास्ता अलग से निकाले हुए तो हैं 
<|endoftext|>
<|startoftext|>
अज़ाब-ए-ख़्वाहिश-ए-तामीर ले के उतरा है
वो मेरे ख़्वाब में ताबीर ले के उतरा है


मैं ख़ाली हाथ हूँ और देखता हूँ मेरे ख़िलाफ़
मेरा अदू मेरी शमशीर ले के उतरा है


सफ़र के बोझ तले ख़ुद को खींचता हुआ दिन
मेरी हथेली पे ताख़ीर ले के उतरा है


ये कैसा दश्त है जिस की जड़ों का सन्नाटा
तमाम शहर पे ताज़ीर ले के उतरा है


लहू जमी हुई आँखों में वक़्त का पंछी
जो खो गई थी वो तस्वीर ले के उतरा है 
<|endoftext|>
<|startoftext|>
हम तेरे ज़िक्र की मेहराब में खो जाते हैं
यानी इक नश्शा-ए-नायाब में खो जाते हैं


अब समंदर भी हमें देख के डरते हैं के हम
मुस्कुराते हुए गर्दाब में खो जाते हैं


खींच लेते हैं हवाओं की रगों से पानी
जब किसी वादी-ए-बे-आब में खो जाते हैं


चंद लम्हे जो मुलाक़ात के मिलते हैं कभी
वो भी अक्सर अदब आदाब में खो जाते हैं


कोई ताबीर बता दे तो ये उक़दा खुल जाए
क्यूँ मेरे रास्ते हर ख़्वाब में खो जाते हैं


इस तरह गुम हुए हम उन की तमन्ना में 'नबील'
जैसे कंकर किसी तालाब में खो जाते हैं 
<|endoftext|>
<|startoftext|>
जिस तरफ़ चाहूँ पहुँच जाऊँ मसाफ़त कैसी
मैं तो आवाज़ हूँ आवाज़ की हिजरत कैसी


सुनने वालों की समाअत गई गोयाई भी
क़िस्सा-गो तू ने सुनाई थी हिकायत कैसी


हम जुनूँ वाले हैं हम से कभी पूछो प्यारे
दश्त कहते हैं किसे दश्त की वहशत कैसी


आप के ख़ौफ़ से कुछ हाथ बढ़े हैं लेकिन
दस्त-ए-मजबूर की सहमी हुई बैअत कैसी


फिर नए साल की सरहद पे खड़े हैं हम लोग
राख हो जाएगा ये साल भी हैरत कैसी


और कुछ ज़ख़्म मेरे दिल के हवाले मेरी जाँ
ये मोहब्बत है मोहब्बत में शिकायत कैसी


मैं किसी आँख से छलका हुआ आँसू हूँ 'नबील'
मेरी ताईद ही क्या मेरी बग़ावत कैसी 
<|endoftext|>
<|startoftext|>
ख़ाक चेहरे पे मल रहा हूँ मैं
आसमाँ से निकल रहा हूँ मैं


चुपके चुपके वो पढ़ रहा है मुझे
धीरे धीरे बदल रहा हूँ मैं


मैं ने सूरज से दोस्ती की है
शाम होते ही ढल रहा हूँ मैं


एक आतिश-कदा है ये दुनिया
जिस में सदियों से जल रहा हूँ मैं


रास्तों ने क़बाएँ सी ली हैं
अब सफ़र को मचल रहा हूँ मैं


अब मेरी जुस्तुजू करे सहरा
अब समंदर पे चल रहा हूँ मैं


ख़्वाब आँखों में चुभ रहे थे 'नबील'
सो ये आँखें बदल रहा हूँ मैं 
<|endoftext|>
<|startoftext|>
मैं दस्त-रस से तुम्हारी निकल भी सकता हूँ
ये सोच लो के मैं रस्ता बदल भी सकता हूँ


तुम्हारे बाद ये जाना के मैं जो पत्थर था
तुम्हारे बाद किसी दम पिघल भी सकता हूँ


क़लम है हाथ में किरदार भी मेरे बस में
अगर मैं चाहूँ कहानी बदल भी सकता हूँ


मेरी सरिश्त में वैसे तो ख़ुश्क दरिया है
अगर पुकार ले सहरा उबल भी सकता हूँ


उसे कहो के गुरेज़ाँ न यूँ रहे मुझ से
मैं एहतियात की बारिश में जल भी सकता हूँ 
<|endoftext|>
<|startoftext|>
न जाने कैसी महरूमी पस-ए-रफ़्तार चलती है
हमेशा मेरे आगे आगे इक दीवार चलती है


वो इक हैरत के मैं जिस का तआक़ुब रोज़ करता हूँ
वो इक वहशत मेरे हम-राह जो हर बार चलती है


निकल कर मुझ से बाहर लौट आती है मेरी जानिब
मेरी दीवानगी अब सूरत-ए-परकार चलती है


अजब अंदाज़-ए-हम-सफ़री है ये भी क़ाफ़िले वालो
हमारे दरमियाँ इक आहिनी दीवार चलती है


ग़ज़ल कहना भी अब इक कार-ए-बे-मसरफ़ सा लगता
नया कुछ भी नहीं होता बस इक तकरार चलती है


'नबील' इस इश्क़ में तुम जीत भी जाओ तो क्या होगा
ये ऐसी जीत है पहलू में जिस के हार चलती है 
<|endoftext|>
<|startoftext|>
सुब्ह और शाम के सब रंग हटाए हुए हैं
अपनी आवाज़ को तस्वीर बनाए हुए हैं


अब हमें चाक पे रख या ख़स-ओ-ख़ाशाक समझ
कूज़ा-गर हम तेरी आवाज़ पे आए हुए हैं


हम नहीं इतने तही-चश्म के रो भी न सकें
चंद आँसू अभी आँखों में बचाए हुए हैं


हम ने ख़ुद अपनी अदालत से सज़ा पाई है
ज़ख़्म जितने भी हैं अपने ही कमाए हुए हैं


ऐ ख़ुदा भेज दे उम्मीद की इक ताज़ा किरन
हम सर-ए-दस्त-ए-दुआ हाथ उठाए हुए हैं


हर नया लम्हा हमें रौंद के जाता है के हम
अपनी मुट्ठी में गया वक़्त छुपाए हुए हैं


एक मुद्दत हुई तुम आए न पैग़ाम कोई
फिर भी कुछ यूँ है के हम आस लगाए हुए हैं 
<|endoftext|>
<|startoftext|>
हर जगह मचा है शोर
ख़त्म हो गया है अच्छा आदमी
रोज़ आती हैं ख़बरें
अच्छे आदमी का साँचा
बेच दिया है ईश्वर ने कबाड़ी को
 
'अच्छे आदमी होते कहाँ हैं
का व्यंग्य मारने से
चूकना नहीं चाहता कोई
 
एक दिन विलुप्त होते भले आदमी ने
खोजा उस कबाड़ी को
और
मांग की उस साँचे की
कबाड़ी ने बताया
साँचा टूट कर बिखर गया है
बहुत छोटे-छोटे टुकड़ों में
 
कभी-कभी उस भले आदमी को
दिख जाते हैं, वे टुकड़े
किसी बच्चे के रूप में जो
हाथ थामे बूढ़े का पार कराता है सड़क
भरी बस में गोद में बच्चा लिए
चढ़ी स्त्री के लिए सीट छोड़ता युवा
चौराहे पर भरे ट्रैफिक में
मंदिर दिख जाने पर सिर नवाती लड़की
 
विलुप्त होता भला आदमी ख़ुश है
टुकड़ों में ही सही
ज़िन्दा है भलाई! \
 
<|endoftext|>
<|startoftext|>
 
कुछ न कह कर भी
बहुत कुछ कह डालती हैं
 
उनमें दिखाई नहीं पड़ती
मन की उलझनें, चेहरे की लकीरें
फिर भी वे सहेजी जाती हैं
एक अविस्मरणीय दस्तावेज़ के रूप में
 
ऐसी ही तुम्हारी एक तस्वीर
सहेज रखी है मैंने
मैं चाहती हूँ उभर आएँ उस पर
तुम्हारे मन की उलझनें, चेहरे की लकीरें
ताकि
तस्वीर की जगह
सहेज सकूँ उन्हें
 
और
तुम नज़र आओ
उस निश्छल बच्चे की तरह
जिस के मुँह पर
दूध की कुछ बूंदे
अब भी बाक़ी हैं।
 
<|endoftext|>
<|startoftext|>
 
ईश्वर,
सड़क बुहारते भीखू से बचते हुए
बिलकुल पवित्र पहुँचती हूं तुम्हारे मंदिर में
 
ईश्वर
जूठन साफ़ करती रामी के बेटे
की नज़र न लगे इसलिए
आँचल से ढक कर लाती हूँ तुम्हारे लिए मोहनभोग की थाली
 
ईश्वर
दो चोटियां गूँथे रानी आ कर मचले
उससे पहले
तुम्हारे श्रृंगार के लिए तोड़ लेती हूँ
बगिया में खिले सारे फूल
 
ईश्वर
अभी परसों मैंने रखा था व्रत
तुम्हें ख़ुश करने के लिए
बस दूध, फल, मेवे और मिष्ठान्न से मिटाई थी भूख
कितना मुश्किल है बिना अनाज के जीवन तुम नहीं जानते
 
ईश्वर
दरवाज़े पर दो रोटी की आस लिए आए व्यक्ति से पहले
तुम्हारे प्रतिनिधि समझे जाने वाले पंडितों को
खिलाया ख़ूब जी भर कर
चरण छू कर लिए तुम्हारी ओर से आशीर्वाद
 
ईश्वर
दो बरस के नन्हें नाती की
ज़िद सुने बिना मैंने
तुम्हें अर्पण किए थे ऋतुफल
 
ईश्वर
इतने बरसों से
तुम्हारी भक्ति, सेवा और श्रद्धा में लीन हूँ
और
तुम हो कि कभी आते नहीं दर्शन देने...
 
<|endoftext|>
<|startoftext|>
 
सड़क किनारे तनी हैं
सैकड़ों नीली, पीली पन्नियाँ
ठिठुरती रात
झुलसते दिन
गीली ज़मीन
टपकती छत के बावजूद
गर्व से वे कहते हैं उन्हें घर
 
उन घरों में हैं
चूल्हे की राख
पेट की आग
सपनों की खाट
हौसले का बक्सा
उम्मीद का कनस्तर
 
कल की फ़िक्र किए बिना
वे जीते हैं आज
कभी अतिक्रमण
कभी सौंदर्यीकरण
कभी बिना कारण
उजाड़ दिए जाते हैं वे
 
बिना शिकन
बांधते हैं वे
अपनी जमीन
अपना आसमान
निकल पड़ते हैं
सड़क के नए किनारे की तलाश में।
 
<|endoftext|>
<|startoftext|>
 
जो कहते हैं प्रेम पराकाष्ठा है
वे ग़लत हैं
जो कहते हैं प्रेम आंदोलन है
वे ग़लत हैं
जो कहते हैं प्रेम समर्पण है
वे भी ग़लत हैं
जो कहते हैं प्रेम पागलपन है
वे भी इसे समझ नहीं पाए
 
प्रेम इनमें से कुछ भी नहीं है
प्रेम एक समझौता है
जो दो लोग आपस में करते हैं
दरअसल प्रेम एक सौदा है
जिसमें मोल-भाव की बहुत गुंजाइश है
प्रेम जुआ है
जो परिस्थिति की चौपड़ पर
ज़रूरत के पांसों से खेला जाता है।
 
<|endoftext|>
<|startoftext|>
 
पीले पड़ गए उन पन्नों पर
सब लिखा है बिलकुल वैसा ही
कागज़ की सलवटों के बीच
बस मिट गए हैं कुछ शब्द।
 
अस्पष्ट अक्षरों को
पढ़ सकती हूं बिना रूके आज भी
बित्ते भर की चिंदी में
समाई हुई हूँ मैं।
 
अनगढ़ लिखावट से
लिखी गई है एक अल्हड़ प्रणय-गाथा
उसमें मौज़ूद है
सांझे सपने, सांझा भय
झूले से भी लंबी प्रेम की पींगे
उसमें मौज़ूद है
 
मुट्ठी में दबे होने का गर्म अहसास
क्षण भर को खुली हथेली की ताजा साँस
फिर पसीजती हथेलियों में क़ैद होने की गुनगुनाहट
 
अर्से से पर्ची ने
देखी नहीं है धूम
न ले पाई है वह
चैन की नींद
 
कभी डायरी
तो कभी संदूकची में
छुपती रही है यहाँ-वहाँ
ताकि कोई देख न ले
और जान न जाए
चिरस्वयंवरा होने का राज।
 
<|endoftext|>
<|startoftext|>
 
भरोसा बहुत ज़रूरी है
इन्सान का इन्सान पर
 
यदि इन्सान तोड़ता है यकीन
तब
इन्सान ही कायम करता है इसे दोबारा
 
भरोसे ने ही जोड़ रखें हैं पड़ोस
भरोसे पर ही चलती है कारोबारी दुनिया
भरोसे पर ही
आधी दुनिया
उम्मीद करती है अच्छे कल की
 
आज भी सिर्फ़
भरोसे पर ही
ब्याह दी जाती हैं बेटियाँ
 
<|endoftext|>
<|startoftext|>


औरत लेती है लोहा हर रोज़
सड़क पर, बस में और हर जगह
पाए जाने वाले आशिकों से
 
उसका मन हो जाता है लोहे का
बचनी नहीं संवेदनाएँ
 
बड़े शहर की भाग-दौड़ के बीच
लोहे के चने चबाने जैसा है
दफ़्तर और घर के बीच का संतुलन
कर जाती है वह यह भी आसानी से
 
जैसे लोहे पर चढ़ाई जाती है सान
उसी तरह वह भी हमेशा
चढ़ी रहती है हाल पर
 
इतना लोहा होने के बावजूद
एक नन्ही किलकारी
तोड़ देती है दम
उसकी गुनगुनी कोख में
क्योंकि
डॉक्टर कहते हैं
ख़ून में लोहे की कमी थी।
 
<|endoftext|>
<|startoftext|>
 
गुस्सा जब उबलने लगता है दिमाग में
प्रेशर कुकर चढ़ा देती हूँ गैस पर
भाप निकलने लगती है जब
एक तेज़ आवाज़ के साथ
ख़ुद-ब-ख़ुद शांत हो जाता है दिमाग
पलट कर जवाब देने की इच्छा पर
पीसने लगती हूँ, एकदम लाल मिर्च
पत्थर पर और रगड़ कर बना देती हूँ
स्वादिष्ट चटनी
 
जब कभी मन किया मैं भी मार सकूँ
किसी को
तब
धोती हूँ तौलिया, गिलाफ़ और मोटे भारी परदे
जो धुल सकते थे आसानी से वॉशिंग मशीन में
मेरे मुक्के पड़ते हैं उन पर
और वे हो जाते हैं
उजले, शफ़्फ़ाक सफ़ेद
 
बहुत बार मैंने पूरे बगीचे की मिट्टी को
कर दिया है खुरपी से उलट-पलट
गुड़ाई के नाम पर
जब भी मचा है घमासान मन में
 
सूती कपड़ों पर पानी छिड़क कर
जब करती हूं इस्त्री
तब पानी उड़ता है भाप बन कर
जैसे उड़ रही हो मेरी ही नाराज़गी
किसी जली हुई कड़ाही को रगड़ कर
घिसती रहती हूँ लगातार
चमका देती हूँ
और लगता है बच्चों को दे दिए हैं मैंने इतने ही उजले संस्कार
 
घर की झाड़ू-बुहारी में
पता नहीं कब मैं बुहार देती हूँ अपना भी वजूद
मेरे परिवार में, रिश्तेदारों में, पड़ोस में
जहाँ भी चाहें पूछ लीजिए
सभी मुझे कहते हैं
दक्ष गृहिणी।
 
<|endoftext|>
<|startoftext|>
 
तुम हमारे परिवार के मुखिया हो
तुम्हारा लाया हुआ धन
मुहैया कराता है हमें अन्न।
 
तुम हो तो हम नहीं कहलातीं हैं अनाथ
रिश्तेदारों का आना-जाना
त्योहारों पर पकवानों का महकना
हमारी माँ का गहना
सब तुम्ही हो।
 
तुम हो तो सजता है माँ के माथे सिंदूर
तुम हो तो ही वह कर पाती है
सुहागनों वाले नेग-जोग।
उसे नहीं बैठना पड़ता सफ़ेद कपड़ों में लिपटी
औरतों की कतार में।
 
सुबह उठ कर उसका मुँह देख लेने पर
कोई नहीं कोसता उसे
न रास्ते पर दुत्कार देता है उसे कोई।
 
मालकिन का संबोधन अब भी है उसके चरणों में
यह तुम्हारा प्यार ही है जो
पाँच बार हरियाई कोख के बाद भी
निपुत्र अपनी धर्मपत्नी को
गढ़ा देते हो हर साल कोई न कोई गहना।
 
दरअसल पूजा जाना चाहिए तुम्हें
देवता की तरह।
लेकिन ऐसा नहीं हो पाता
हम जब भी चाहती हैं तुम्हें पूजना
तुमसे स्नेह करना
तुम्हारे चरणों में नतमस्तक हो जाना
तभी
हाँ, बिलकुल तभी
पिता
याद आ जाती है-
 
तमाम विशेषणों से नवाजी जाती
तुम्हारे चरण-कमलों
और मज़बूत मुट्ठी की मार से बचती
मुँह पर आँचल धरे तुम्हारे लिए
गिलास भरती
तुम्हारे चखना में कम मिर्च के लिए दुत्कारी जाती
 
करवा चौथ के दिन जल की बजाय
आँसुओं से अर्ध्य देती
दीपावली के दिन
दीये की जगह जलती
होली के दिन
हर रंग के बीच खुद का रंग छुपाती
सावन के महीने में
अपनी देहरी को लांघने के लिए तरसती माँ।
 
पिता,
तब हम पाँचों
बिना भाई की तुम्हारी अभागी बेटियाँ
प्रार्थना करती हैं, ईश्वर से
तुम मुक्त हो इस देह से।
तुम्हारी आत्मा की मुक्ति ही
हमारी माँ का मुक्ति पर्व है।


<|endoftext|>
<|startoftext|>
 
अपनी कहानियों में मैंने
उतारा तुम्हारे चरित्र को
उभार नहीं पाई
उसमें तुम्हारा व्यक्तित्व।
 
बांधना चाहा कविताओं में
रूप तुम्हारा
पर शब्दों के दायरे में
न आ सका तुम्हारा मन
 
इस बार रंगों और तूलिका से
उकेर दी मैंने तुम्हारी देह
 
असफलता ही मेरी नियति है
तभी सूनी है वह तुम्हारी आत्मा के बिन
 
<|endoftext|>
<|startoftext|>
 
करती हूँ कोशिश
निकाल सकूँ मन से तुम्हें
न जाने कब
यादें बन जाती हैं तुम्हारी
ख़ुशी के गीत।
 
घोर निराशा के क्षण में
रीते मन के साथ
संघर्ष की पगडंडियों पर
चुभता है असफलता का कोई काँटा
 
अचानक उसी क्षण
जान नहीं पाती कैसे
यादें बन जाती हैं तुम्हारी
धैर्य के पल।
 
डबडबाई आँखों को
रखती हूँ खुला
उस पल
यादें बन जाती हैं तुम्हारी
दुख में गाई जाने वाली प्रार्थना।
 
<|endoftext|>
<|startoftext|>
 
देहरी पर आती
पीली धूप के ठीक बीच खड़े थे तुम
प्रखर रश्मियों के बीच
 
कोई न समझ सका था तुम्हारा प्रेम
पूरे आंगन में, बिखरी पड़ी थी
तुम्हारी याचना,
 
पिता का क्रोध
भाई की अकड़
माँ के आँसू
 
शाम बुहारने लगी जब दालान
मैंने चुपके से समेट लिया
गुनगुनी धूप का वो टुकड़ा
क़ैद है आज भी वो
मखमली डिबिया में
 
रोशनी के नन्हे सितारे वाली डिबिया
नहीं खोलती मैं
 
सितारे निकल भागें दुख नहीं
बिखर जाए रोशनी परवाह नहीं
गर निकल जाए
डिबिया से
तुम्हारी परछाई का टुकड़ा
तो क्या करूंगी मैं?
 
<|endoftext|>
<|startoftext|>
 
तुम्हें भूलने की कोशिश के साथ
लौटी हूँ इस बार
 
मगर
तुम्हारी यादें चली आई हैं
 
सौंधी खुश्बू वाली मिट्टी
साथ चली आती है जैसे
तलवों में चिपक कर
 
पतलून के मोड़ में
दुबक कर बैठी रेत की तरह
साथ चले आए हैं
तुम्हारे स्मृतियों के मोती।
 
<|endoftext|>
<|startoftext|>
 
बचपन में कहती थी माँ
प्यार नहीं होता हँसी-खेल
वह पनपता है दिल की गहराई में
रोंपे गए उस बीज से
जिस पर पड़ती है आत्मीयता की खाद
होता है विचारों का मेल।
 
साथ ही समझाती थी माँ
प्रेम नहीं होता गुनाह कभी
वह हो सकता है कभी भी
उसके लिए नहीं होते बंधन
न वह क़ैद है नियमों में
 
आज अचानक बदल रही है माँ
अपनी ही परिभाषा
उसके चेहरे पर उभर आया है भय
जैसे किया हो कोई अपराध उसने
 
अब समझाती है वह
परियों और राजकुमारियों के किस्सों में
पनपता है प्यार
या फिर रहता है क़िताबों के चिकने पन्नों पर
लेकिन एक दिन आएगा
जब तुम कर सकोगी प्यार, सच में
 
ज़माना बदल जाएगा
प्रेम का रेशमी अहसास
उतर आएगा, खुरदुरे यथार्थ पर
तब तक, बस तब तक
बन्द रखो अपनी आँखें
और समेट लो सुनहरे सपने।
 
<|endoftext|>
<|startoftext|>
 
किसी भी आने-जाने वाले के हाथ
माँ भेजती रहती है कुछ न कुछ
आज भी घर से आई हैं ढेर सौगात
 
प्यार में पगे शकरपारे
लाड़ की झिड़की जैसी नमकीन मठरियाँ
भेज दी हैं कुछ किताबें भी
जो छूट गई थीं पिछली दफ़ा
 
काग़ज़ के छोटे टुकड़े पर
पिता ने लिख भेजी हैं कुछ नसीहतें
जल्दबाज़ी में जो बताना भूल गए थे वे
लिख दिया है उन्होंने
बड़े शहर में रहने का सलीका
 
शब्दों के बीच
करीने से छुपाई गई चिंता भी
उभर आई है बार-बार।
 
<|endoftext|>
<|startoftext|>
 
लड़की के हिस्से में है
खिड़की से दिखता
आसमान का टुकड़ा
खुली सड़क का मुँहाना
एक व्यस्त चौराहा
और दिन भर का लम्बा इन्तज़ार।
 
खिड़की पर तने परदे के पीछे से
उसकी आँखें जमी रहती हैं
व्यस्त चौराहे की भीड़ में
खोजती हैं निगाहें
रोज एक परिचित चेहरा।
 
अब चेहरा भी करता है इन्तज़ार
दो आँखें
हो गई हैं चार।
 
दबी जुबान से
फैलने लगी हैं
लड़की की इच्छाएँ
 
अब छीन लिया गया है
लड़की से उसके हिस्से का
एक टुकड़ा आसमान भी।
 
<|endoftext|>
<|startoftext|>
 
बहार आई है फिर चमन में नसीम इठला के चल रही है
हर एक गुंचा चटक रहा है गुलों की रंगत बदल रही है
 
वो आ गए लो वो जी उठा मैं अदू की उम्मीद-ए-यास ठहरी
अजब तमाशा है दिल-लगी है क़ज़ा खड़ी हाथ मल रही है
 
बताओ दिल दूँ न दूँ कहो तो अजीब नाज़ुक मआमला है
इधर तो देखो नज़र मिलाओ ये किस की शोख़ी मचल रही है
 
तड़प रहा हूँ यहाँ मैं तंहा वहाँ अदू से वो हम-बग़ल हैं
किसी के दम पर बनी हुई है किसी की हसरत निकल रही है
 
घटा वो छाई वो अब्र उठा यही तो है वक़्त मय-कशी का
बुलाओ 'शाएर' को है कहाँ वो शराब शीशे से ढल रही है
 
<|endoftext|>
<|startoftext|>
 
दिल सर्द हो गया है तबीअत बुझी हुई
अब क्या है वो उतर गई नद्दी चढ़ी हुई
 
तुम जान दे के लेते हो ये भी नई हुई
लेते नहीं सख़ी तो कोई चीज़ दी हुई
 
इस टूटे फूटे दिल को न छेड़ो परे हटो
क्या कर रहे हो आग है इस में दबी हुई
 
लो हम बताएँ ग़ुंचा ओ गुल में है फ़र्क़ क्या
इक बात है कही हुई इक बे-कही हुई
 
ख़ूँ-रेज़ जिस क़दर हैं वो रहते हैं सर-निगूँ
ख़ंजर हुआ कटार हुई या छुरी हुई
 
'शाएर' ख़ुदा के वास्ते तौबा का क्या क़ुसूर
है किस के मुँह से फिर ये सुबूही लगी हुई
 
<|endoftext|>
<|startoftext|>
 
जब्र को इख़्तियार कौन करे
तुम से ज़ालिम को प्यार कौन करे
 
ज़िंदगी है हज़ार ग़म का नाम
इस समुंदर को पार कौन करे
 
आप का वादा आप का दीदार
हश्र तक इंतिज़ार कौन करे
 
अपना दिल अपनी जान का दुश्मन
ग़ैर का ऐतबार कौन करे
 
हम जिलाए गए हैं मरने को
इस करम की सहार कौन करे
 
आदमी बुलबुला है पानी का
ज़ीस्त का ऐतबार कौन करे
 
<|endoftext|>
<|startoftext|>


मुझ को आता है तयम्मुम न वज़ू आता है
सजदा कर लेता हूँ जब सामने तू आता है
 
यूँ तो शिकवा भी हमें आईना-रू आता है
होंट सिल जाते हैं जब सामने तू आता है
 
हाथ धोए हुए हूँ नीस्ती ओ हस्ती से
शैख़ क्या पूछता है मुझ से वज़ू आता है
 
मिन्नतें करती है शोख़ी के मना लूँ तुझ को
जब मेरे सामने रूठा हुआ तू आता है
 
पूछते क्या हो तमन्नाओं की हालत क्या है
साँस के साथ अब अश्कों में लहू आता है
 
यार का घर कोई काबा तो नहीं है 'शाएर'
हाए कमबख़्त यहीं मरने को तू आता है
 
 
<|endoftext|>
<|startoftext|>
 
रोने से जो भड़ास थी दिल की निकल गई
आँसू बहाए चार तबीअत सँभल गई
 
मैं ने तरस तरस के गुज़ारी है सारी उम्र
मेरी न होगी जान जो हसरत निकल गई
 
बे-चैन हूँ मैं जब से नहीं दिल-लगी कहीं
वो दर्द क्या गया के मेरे दिल की कल गई
 
कहता है चारा-गर के न पाएगा इंदिमाल
अच्छा हुआ के ज़ख्म की सूरत बदल गई
 
ऐ शम्मा हम से सोज़-ए-मोहब्बत के ज़ब्त सीख
कमबख़्त एक रात में सारी पिघल गई
 
शाख़-ए-निहाल-ए-उम्र हमारी न फल सकी
ये तो है वो कली जो निकलते ही जल गई
 
देखा जो उस ने प्यार से अग़्यार की तरफ़
'शाएर' क़सम ख़ुदा की मेरी जान जल गई
 
<|endoftext|>
<|startoftext|>
 
उन्स अपने में कहीं पाया न बे-गाने में था
क्या नशा है सारा आलम एक पैमाने में था
 
आह इतनी काविशें ये शोर-ओ-शर ये इज़्तिराब
एक चुटकी ख़ाक की दो पर ये परवाने में था
 
आप ही उस ने अनलहक़ कह दिया इलज़ाम क्या
होश किस ने ले लिया था होश दीवाने में था
 
अल्लाह अल्लाह ख़ाक में मिलते ही ये पा-ए-समर
लो ख़ुदा की शान फल भी फूल भी दाने में था
 
शैख़ को जो पारसा कहता है उस को क्या कहूँ
मैं ने अपनी आँख से देखा वो मै-ख़ाने में था
 
'शाएर'-ए-नाज़ुक-तबीअत हूँ मेरा दिल कट गया
साक़िया लेना के शायद बाल पैमाने में था
 
<|endoftext|>
<|startoftext|>
 
ज़र्रा भी अगर रंग-ए-ख़ुदाई नहीं देता
अंधा है तुझे कुछ भी दिखाई नहीं देता
 
दिल की बुरी आदत है जो मिटता है बुतों पर
वल्लाह मैं उन को तो बुराई नहीं देता
 
किस तरह जवानी में चलूँ राह पे नासेह
ये उम्र ही ऐसी है सुझाई नहीं देता
 
गिरता है उसी वक़्त बशर मुँह के बल आ कर
जब तेरे सिवा कोई दिखाई नहीं देता
 
सुन कर मेरी फ़रियाद वो ये कहते हैं 'शाएर'
इस तरह तो कोई भी दुहाई नहीं देता
 
<|endoftext|>
<|startoftext|>
 
तुम
उस परिन्दे की तरह
कब तक डैने फड़फड़ाओगे
जिसकी गर्दन पर रखा हुआ है
चाहत का चाकू
 
उड़ान भरने से पहले ही
तुमने खो दिए हैं अपने पंख
प्यास बुझने के पहले ही
विष पी लिया
अमृत पान के लिए
 
तुम्हारे जैसा कौन मरता है
लालसाओं के जलसाघरों में
तिल-तिल, घुट-घुट कर
न तुम्हें प्रेम करना आया
 
बहती रही वह
तुम्हारी धमनियों में
रक्त की वर्णमाला की तरह
अलिखित अपरिभाषित
और न तुम्हें घृणा करना आया
 
जिसे तुम नकटी जदूगरनी
कहते ही उदास होकर रो देते हो
 
सारा जीवन किसके मायाजाल में
जकड़े रहे
कि अन्त में स्पाइडर की तरह
अपनी ही वासना की चरम परिणति में
आखेट कर लिए गए।
 
<|endoftext|>
<|startoftext|>


तुम्हें आख़िरकार
देख रहा हूँ
 
तुम्हारी आँखों में
गुज़रे वक़्त के आँसू हैं
 
मैं तुम्हें हमेशा के लिए
छोड़कर जाने वाला हूँ
 
यकायक देखता हूँ
तुम्हारे पीछे खड़ी
एक दूसरी स्त्री को
जो लगभग तुम्हारी जैसी है
 
मुझ से कह रही है
किसी को छोड़कर तुम
कैसे पा सकोगे मुझे?
 
<|endoftext|>
<|startoftext|>


चुन नहीं सका
अभी तक
जीवन और मृत्यु के बीच
 
उसके आगमन से
लगता था
वह सम्पूर्ण जीवन है
वह जीवन का आनन्द है
उसका आह्लाद है
 
जीवन और मृत्यु के बीच
समय ने बनाना चाहा
शाश्वत प्रेम का सेतु
 
जीवन में उसका ठहरना
और निरन्तर रहना
सम्पूर्ण जीवन का आभास देकर
अचानक उसका चले जाना
 
देकर मृत्यु का एकान्त
उसकी निर्जनता
उसकी भव्यता
 
अब, कितना आसान है
उसके प्रस्थान से
चुनना जीवन और मृत्यु के बीच।
 
<|endoftext|>
<|startoftext|>
 
ईची-मीची, आँखें भींची,
आया लटकू, बैठा मटकू
खट-खट खटका, फूटा मटका
खीं-खीं बिल्ली, टिल्ली-लिल्ली।
 
<|endoftext|>
<|startoftext|>
 
भले ही मैं तुझे मय कह चुका हूँ,
हक़ीक़त में तो मैं तेरा नशा हूँ!
 
लकीरों में तेरी कितना लिखा हूँ,
सितारों से मैं ख़ुद भी पूछता हूँ!
 
भले तुझको मयस्सर हो चुका हूँ,
मैं अपनी ज़ात में भी लापता हूँ!
 
तुझे भी, और फ़लक भी छू रहा हूँ,
कभी सूरज, कभी मैं चाँद-सा हूँ!
 
ये धरती है मेरे पहलू की मिट्टी,
मैं इसमें ख़्वाहिशों को बो चुका हूँ!
 
बरसते बादलों में अश्क मेरे,
मैं ख़ुद सारी रुतों का आइना हूँ!
 
कोई नग़मा मुझे ख़ुद में समेटे,
मैं रंग-ओ-बू मिलाना चाहता हूँ!
 
तू मेरी बुस‍अतें महफ़ूज़ कर ले,
मैं अब आलम-सा ख़ुद में फैलता हूँ!
 
मेरे नज़दीक अब कोई नहीं है,
बुलंदी को ख़ुदी की, पा चुका हूँ!
 
कहाँ रूमी गई आवाज़ मेरी,
जिसे आवाज़ मैं देता रहा हूँ!
 
<|endoftext|>
<|startoftext|>
 
कोई सपना सलोना चाहता है,
लिपटकर मुझसे रोना चाहता है!
 
तू मेरा चैन खोना चाहता है,
तो क्या बेचैन होना चाहता है!
 
उसे माँ चाँद दिखलाने लगी है,
मगर बच्चा खिलौना चाहता है!
 
मैं नीली छत के नीचे ख़ुश हुआ तो
वो बारिश में भिगोना चाहता है!
 
मुझे जो फूल-सा मन दे दिया है,
बता किस में पिरोना चाहता है!
 
बनाना चाहता है मुझको कश्ती,
वो ख़ुद पानी का होना चाहता है!
 
मैं उसका बोझ हल्का कर रहा हूँ,
मगर वो दुख को ढोना चाहता है!
 
कभी दिखता है, छुपता है कभी तू,
तो तू क्या चाँद होना चाहता है!
 
हुआ रूमी मेरा एहसास बेघर
ये मिट्टी का बिछौना चाहता है।
 
<|endoftext|>
<|startoftext|>
 
पढ़-लिखकर हो गई सयानी,
लिखने लगी मगन हो चिट्ठी !
मौसम-टीचर ने वर्षा की,
ऋतुशाला से कर दी छुट्टी !
 
मीठी किरणों की मुस्कानें,
लेकर सर्दी मचल रही है।
घर-घर मेहमानी जाड़े की,
ठण्ड हिरन-सी उछल रही है ।
 
गर्मी से जाड़े की चखचख,
झगड़ा बढ़ा, हो गई छुट्टी !
 
गरम पकौड़े रौब गाँठते,
हँसने लगे चाय के प्याले ।
कम्बल, पैण्ट, रजाई, मफ़लर,
शान दिखाए शाल-दुशाले ।
 
शोख चपल, अल्हड़ इठला कर,
सर्दी लगी गाँठने चड्ढी !
 
<|endoftext|>
<|startoftext|>
 
जाड़ा उड़ता गौरैया-सा, उड़ गई ठण्ड कबूतर-सी
दिन का बढ़ने लगा क्षेत्रफल, सिकुड़ी रात छछून्दर-सी
सूरज की महफ़िल की रौनक, बढ़ने लगी कचहरी में
किरण उछल नृत्य करती है, तपती भरी दुपहरी में
 
मीठी लगने लगती छाया जैसे पूँछ हो बन्दर की
 
आसमान से सूरज उतरा, मूँछें थानेदारों-सी
आँखें करे अंगारों जैसी, पोशाक बंजारों-सी
लू लपटों की लगी दुकानें लटकें फूल पलाशों के
मेहमानों-सी आऊ गरमी, दिन हैं खेल-तमाशों के
 
हवा झकोर हिला-डुलाय, लहर उठे समन्दर-सी
एक नहीं सौ कला दिखाती, मनभावन अति सुन्दर-सी
 
<|endoftext|>
<|startoftext|>
 
गुज़िश्ता रात कोई चाँद घर में उतरा था
वो एक ख़्वाब था या बस नज़र का धोका था
 
सितारे ओस मिरे साथ सुब्ह तक रोए
मगर वो शख़्स तो पत्थर का जैसे तुर्शा था
 
बिछड़ते वक़्त अना दरमियान थी वर्ना
मनाना दोनों ने इक दूसरे को चाहा था
 
क़रीब आ के भी ख़्वाबों की खो गईं किरनें
कि मुझ से आगे मिरा बद-नसीब साया था
 
गिला नहीं है जो उस ने मुझे न पहचाना
लहू-लुहान मिरी ज़िंदगी का चेहरा था
 
निगल सका न सब-ए-ग़म का अज़दहा मुझ को
उफ़ुक़ पे वक़्त-ए-सहर आफ़्ताब उभरा था
 
हसीन चाँद के चेहरे पे पड़ गए धब्बे
कि मेरे दिल के अंधेरे से ये भी गुज़रा था
 
<|endoftext|>
<|startoftext|>
 
जिस की ख़ातिर मैं ने दुनिया की तरफ़ देखा न था
वो मुझे यूँ छोड़ जाएगा कभी सोचा न था
 
उस के आँसू ही बताते थे न अब लौटेगा वो
इस से पहले तो बिछड़ते वक़्त यूँ रोता न था
 
रह गया तन्हा मैं अपने दोस्तों की भीड़ में
और हमदम वो बना जिस से कोई रिश्ता न था
 
क़हक़हों की धूप में बैठे थे मेरे साथ सब
आँसुओं की बारिशों में पर कोई भीगा न था
 
अश्क पलकों पे बिछड़ कर अपनी क़ीमत खो गया
ये सितारा क़ीमती था जब तलक टूटा न था
 
मरमरीं गुम्बद पे रूकती थी हर इक प्यासी नज़र
पर किसी ने मक़बरे में ग़म छुपा देखा न था
 
<|endoftext|>
<|startoftext|>
 
न मिल सका तरी लहरों में भी क़रार मुझे
समुंदर अपनी तहों में ज़रा उतार मुझे
 
हवा के पाँव की आहट गुलाब की चीख़ें
सुनी है मैं ने अदालत ज़रा पुकार मुझे
 
मैं बार बार तिरे वास्ते बिखर जाऊँ
तू बार बार मिरे आईने सँवार मुझे
 
फ़लक को तोड़ दूँ मैं अपनी आह से लेकिन
ज़मीन वालों से बे-इंतिहा है प्यार मुझे
 
इक उस की ज़ात से जब मेरा ए‘तिबार उठा
तो फिर किसी पे भी आया न ए‘तिबार मुझे
 
<|endoftext|>
<|startoftext|>
 
सुलगती रेत की क़िस्मत में दरिया लिख दिया जाए
मुझे इन झील सी आँखों में रहना लिख दिया जाए
 
तिरी ज़ुल्फ़ों के साए में अगर जी लूँ मैं पल-दो-पल
न हो फिर ग़म जो मेरे नाम सहरा लिख दिया जाए
 
मिरा और उस का मिलना अब तो ना-मुम्किन सा लगता है
उसे सूरज मुझे शब का सितारा लिख दिया जाए
 
अकेला मैं ही क्यूँ आख़िर सजाऊँ पलकों पे तारे
कभी उस की पलकों पे सितारा लिख दिया जाए
 
मुझे छोड़ा है तपती धूप में जिस शख़्स ने तन्हा
उसे भी ग़म की दुनिया में अकेला लिख दिया जाए
 
जो शब-ख़ूँ मारता है मेरी बस्ती के उजालों पर
मुक़द्दर उस के भी घर का अंधेरा लिख दिया जाए
 
कहीं बुझती है दिल की प्यास इक दो घूँट से ‘अनज़र’
मैं सूरज हूँ मिरे हिस्से में दरिया लिख दिया जाए
 
<|endoftext|>
<|startoftext|>
 
उदास बैठा दिए ज़ख़्म के जलाए हुए
उन्हें मैं सोच रहा हूँ जो अब पराए हुए
 
मुझे ने छोड़ अकेला जुनूँ के सहरा में
कि रास्ते ये तिरे ही तो हैं दिखाए हुए
 
घिरा हुआ हूँ मैं कब से जज़ीरा-ए-ग़म में
ज़माना गुज़रा समुंदर में मौज आए हुए
 
कभी जो नाम लिखा था गुलों पे शबनम से
वो आज दिल में मिरे आग है लगाए हुए
 
ज़माना फूल बिछाता था मेरी राहों में
जो वक़्त बदला तो पत्थर है अब उठाए हुए
 
हया का रंग वही उन का मेरे ख़्वाब में भी
दबाए दाँतों में उँगली नज़र झुकाए हुए
 
मैं तुम से तर्क-ए-तअल्लुक की बात क्यूँ सोचूँ
जुदा न जिस्मों से ‘अनज़र’ कभी भी साए हुए
 
<|endoftext|>
<|startoftext|>
 
भागते समय से ताल बिठाना
बदलती सदी को कुशलता से फलांगना
वह है अनाम घुड़्दौड़ का
एक समर्थ घोड़ा
तीव्र में तीव्रतर गति
टहलने निकलने का उसका ख़्याल
अपने आप में सुखद है सांसों के लिए
और जीवन के लिए भी
नई सदी के पहले पड़ाव पर
टहलने निकला है वह
स्वत: ही दौड़ते से जा रहे
इसके क़दम उसकी अंगुली थामे है
एक बच्चा
बच्ची होने की संभावनाओ की
गर्म हत्याओं के बाद
लिया है जिसने जन्म
 
बोलता जा रहा लगातार
बड़बड़ाता सा खींचता हुआ उसकी कमीज़
नहीं विक्षिप्त नहीं है बच्चा
दरअसल सुनने वाले कानो में
चिपका हुआ है मोबाईल
और वे मग्न है अपनी दुनिया में
आँखें भी हैं आगे ही आगे
बच्चे से कहीं ऊँची खीजता हुआ
रूआँसा बच्चा चुप है अब गुमसुम
ढीली पड़ती जा रही
अंगुली पर उसकी पकड़
वह सोच रहा एक और विकल्प
पापा के साथ टहलने से तो अच्छा था
घर पर बी.डी.ओ. गेम खेलना
उसका इस तरह सोचना
इस सदी का एक ख़तरनाक हादसा है
बहुत ज़रूरी है कि कुछ ऐसा करें
कि बना रहे यह अँगुलियों का स्नेहिल स्पर्श
और जड़ होती सदी पर
यह नन्हीं स्निग्ध पकड़
कि बची रहे
पकड़ जितनी नर्म ऊष्मा
ताकि बची रहे यह पृथवी।
 
<|endoftext|>
<|startoftext|>
 
डिगे भी हैं
लड़खड़ाई भी
चोटें भी खाई कितनी ही
 
पगड़ंडियां गवाह हैं
कुदालियों, गैंतियों या
डाईनामाईट ने नहीं
कदमों ने ही बनाए हैं रास्ते।
 
<|endoftext|>
<|startoftext|>
 
जानती हो तुम कि काठ की हाँडी
एक बार ही चढ़ती है
मंज़ूर नहीं था तुम्हें शायद
यूँ एक साथ चढ़ना
और जल जाना निरर्थक
इसलिए चुन ली तुमने
एक धातु की उम्र
धातु को मिला फिर
एक रूप एक आकार
हाँडी, पतीली, कुकर, या कड़ाही जैसा
मैं जानना चाहता हूँ
हाँडी होने का अर्थ
तान देती है जो ख़ुद को लपटों पर
और जलने को
पकने में बदल देती है
 
सच-सच बताना
क्या रिश्ता है तुम्हारा इस हाँडी से
माँजती हो इसे रोज़
चमकाती हो गुनगुनाते हुए
और छोड़ देती हो एक हिस्सा
जलने की जागीर सा खामोशी से
 
कोई औपचारिक सा ख़ून का रिश्ता मात्र
तो नहीं जान पड़ता
गुनगुनाने लगती है यह
तुम्हारे संग एक लय में
खुद्बुदाने लगती है
तुम्हारी कड़छी और छुवन मात्र से
उठाने लगती है महक
उगलने लगती है
स्वाद का रहस्य
 
खीजती नहीं हो कभी भी इस पर
न चढ़ पाने का दु:ख यद्यपि
साझा करती है यह तुम्हारे संग
और तुम इसके संग
भरे मन और ख़ामोश निगाहों से
 
सच मैं जानना चाहता हूँ
कैसा है यह रिश्ता?
 
<|endoftext|>
<|startoftext|>
 
धीरे धीरे सूर्य अब
पश्चिमांचल की ओर बढ़ चला है
उसने दिन का काम निपटा लिया है
उसका माथा ठंडा है अब
मुझे सूर्य की परछाइयां मिली हैं
एक-आध, इधर-उधर, छिटकी-बिखरी
मुझे तलाश है सूर्य की
सूर्य ठीक पश्चिम ढलान से उतर जाएगा
अनंत में
मैंने भी अपना काम निपटा लिया है
सूर्य की परछाईयां पकड़कर दौड़ूंगा मैं
ठीक पश्चिम ढ़लान की ओर
लिखकर रख दिया है एक पत्रनुमा किताब में
अपनी जिंदगी के रहस्य-वृत्तांत
किसी अनजान पथिक के लिए
मैं सूर्य से पहले पहुंचूंगा पश्चिम के ढ़लान
और हम एक साथ उतर जाएंगे
अतल अनंत में
किसी प्रपात की तरह.
 
<|endoftext|>
<|startoftext|>
 
ठीक है
तुम जा बसे न पहाड़ों में
सुफेद बर्फीले गांव में
शहर में अकेला छोड़कर मुझे।
ठीक है।
यहां अब भी बारिश होती है
कालोनी के गेट पर लग जाता है पानी
तुम थे तो उस पानी में जगह जगह रख देते ईंट
अब वहां बड़े-बड़े पत्थर रखवा दिये हैं किसी ने
बारिश का पानी दब जाता है पत्थरों के नीचे
अमलतास पर खूब पत्ते खिले हैं इस फागुन, ग़ालिब
तुम चले गए पहाड़ों पर
तुमने अपना नाम लिख दिया था वहां गेट पर
एक छोटी सी शायरी के साथ
'हम बयांबान में हैं, घर में बहार आई है'
तब क्या सच में तुम्हारे घर में बहार आई थी ग़ालिब?
अब मैं एक-एक कर तुम्हारे नज़्म पढ़ता हूं
तब नहीं पढ़ता था
तुम यहीं थे जब
तुम्हारे साथ चाय-सिगरेट का जब रिश्ता था
अब गेट पर ठिठक जाता हूं आफिस जाते वक्त
जब बारिश होती है तब ख़ास
मुझे वहां अक्सर गेट पर अहसास होता है
तुम्हें अकेले जाना न था
पहाड़ों पर वहां
शहर में बहुत अकेलापन है
लेकिन ठीक है, ग़ालिब
मन मारकर कह पड़ता हूं हर बार
ठीक ही है
बयाबान तो नहीं होगा पहाड़ों पर।
 
<|endoftext|>
<|startoftext|>
 
छत, छाता, जादू
कुछ भी नहीं बचा है जादूगर के पास अब।
सुबह होते
धूप निकलते
चार दीवारों पर ढ़क्कन सी रखी छत
सरक कर
दीवारों के ढ़ांचे को बना देती है खंडहर
दिन भर के लिए।
जादूगर अब भी कभी कभी
घुमाता है जादू की छड़ी
'आबरा का डाबरा'
बोलता है और रूमाल से
उड़ती निकल आती हैं तितलियां।
तितलियां
काली/लाल तितलियां
जर्जर छातों पर बैठ
घूरती हैं
दीवार/आसमान/सड़क
मगर छत
जस की तस।
खुली रहती है दिन भर
दीवारों के बीच का ढ़ांचा बना रहता है खंडहर!
 
<|endoftext|>
<|startoftext|>
 
अंधेरे का एक कोई दीवार
चौकोर,
चार तीखे कोनों वाला
और ये चींटियां
बारिश रिसे दीवारों पर।
चींटियां,
अंधेरा तोड़ तोड़ ले आती हैं
उनमें अपने घर बनाती
गहरे, बहुत गहरे सुराख कर
दो दुनिया के रास्ते तय कर लेतीं
ये चींटियां
छोटी छोटी।
मुझे ये
मेरे चारों तरफ
घेर लेतीं
किसी रात के उजाले में
रखे होते जहां अंधेरे अनाज के टुकड़े,
मुझे ये चींटियां
मरी हुई लाश समझकर
कभी कभी मुझपर
उजाले उगल देतीं।
मुझे ये चींटियां कभी कभी
महीने-साल का राशन दे जातीं,
अंधेरी जमीन को खोद
कहीं उस पार
अगली बारिश तक के लिए चलीं जातीं।
मुझे ये चींटियां फिर अक्सर याद आतीं!
 
<|endoftext|>
<|startoftext|>
 
मान लो,
प्रेम अगर नहीं रहा प्रेम अब
जैसे सुबह का बासी गुलाब नहीं रहता है गुलाब शाम तक,
जैसे चहक कर निकल गई चिड़िया
हवाओं में धब्बे सी बची रही चहक उसकी,
बरसों पुरानी कोई सिहरन नहीं रही सिहरन अब,
छुवन हाथों में पड़ा रहा फिर बाद में
जैसे बच्चा बड़ा हो गया
चलने फिरने लगा तो नहीं रहा बच्चा अब
प्रेम, प्रेम नहीं रहा सच में!
मगर,
बच्चा चलने फिरने लगा और उसके दिल में तड़पता बचा रहा बचपन
गुलाब सूख गया
मगर उसकी गुलाबियत बची रही सूखी पंखुड़ियों में,
सिहरन बची रही रोंगटों में
चहक की जरूरत बची रही चिड़िया को
ठीक ऐसे ही प्रेम भी बचा रहा टेबल पर बचे कप के धब्बे-सा...
 
<|endoftext|>
<|startoftext|>


बहुत दूर
बहुत दूर हूँ अद्भुत से
वो अद्भुत उस पार क्षितिज पर नज़र आता है
इस लम्बी/गहरी/चौड़ी खाई के पार का क्षितिज
सूरज जहाँ अविराम जी रहा है
खूबसूरत झील घर में रह रहा है
वह उस पार का अद्भुत है मेरा पहला और आखिरी लक्ष्य
मैं खाई में भर रहा हूँ पानी
भर जाए तो तैर कर जाऊं सूरज के घर
खाई भर पानी तो भर रहा हूँ
दिन ब दिन पानी हुआ जाता हूँ खुद ब खुद अद्भुत की इस यात्रा में.
 
<|endoftext|>
<|startoftext|>
 
कल फूल के महकने की आवाज़ जब सुनी
परबत का सीना चीर के नदी उछल पड़ी
 
मुझ को अकेला छोड़ के तू तो चली गई
महसूस हो रही है मुझे अब मेरी कमी
 
कुर्सी, पलंग, मेज़, क़ल्म और चांदनी
तेरे बग़ैर रात हर एक शय उदास थी
 
सूरज के इन्तेक़ाम की ख़ूनी तरंग में
यह सुबह जाने कितने सितारों को खा गई
 
आती हैं उसको देखने मौजें कुशां कुशां
साहिल पे बाल खोले नहाती है चांदनी
 
दरया की तह में शीश नगर है बसा हुआ
रहती है इसमे एक धनक-रंग जल परी
 
<|endoftext|>
<|startoftext|>
 
बदन पर नई फ़स्ल आने लगी
हवा दिल में ख़्वाहिश जगाने लगी
 
कोई ख़ुदकुशी की तरफ़ चल दिया
उदासी की मेहनत ठिकाने लगी
 
जो चुपचाप रहती थी दीवार में
वो तस्वीर बातें बनाने लगी
 
ख़यालों के तरीक खंडरात में
ख़मोशी ग़ज़ल गुनगुनाने लगी
 
ज़रा देर बैठे थे तन्हाई में
तिरी याद आँखें दुखाने लगी
 
<|endoftext|>
<|startoftext|>
 
किताबों से बाहर निकालो अलिफ़
बरहना बदन पर चला लो अलिफ़
 
खुले पर उफ़क़ फड़फड़ा लो अलिफ़
कबूतर के पिंजरे में पालो अलिफ़
 
हमेशा वफ़ादार ही पाओगे
किसी वक़्त भी आज़मा लो अलिफ़
 
लगा कर लहू मीम का नून में
शहीदों में शामिल करा लो अलिफ़
 
मिरी जान मौसम बहुत सर्द है
लिहाफ़ों के अन्दर छुपा लो अलिफ़
 
संवर जायेगी हर्फ़ की अंजुमन
ज़रा आगे-पीछे लगा लो अलिफ़
 
बदन-मिट्टी ज़रखेज़ है साहिबो
जहां जी में आये लगा लो अलिफ़
 
<|endoftext|>
<|startoftext|>
 
ख़ाहिश की ख़ुनक ख़न्दक़ें गहराई बड़ी शीन
लज़्ज़त का लहू सोख के लहराई बड़ी शीन
 
छत चांदनी शब-शोलगी तन्हाई बड़ी शीन
देखा जो अलिफ़ सामने घबराई बड़ी शीन
 
उतरे हुए कपड़ों पे चढ़े चांद का जादू
आईने में मुंह देख के शरमाई बड़ी शीन
 
अंगुश्त रखी नुक़्ते पे जब मीम ने ‘आदिल’
डोई की तरफ़ देख के इतराई बड़ी शीन
 
<|endoftext|>
<|startoftext|>
 
है गली में आख़िरी घर लाम का
तीसवां आता है नंबर लाम का
 
डूबना निर्वाण की मंज़िल समझ
पानी के नीचे है गौहर लाम का
 
बंद दरवाज़ों पे सबके कान थे
शोर था कमरे के अंदर लाम का
 
देखते हैं हर्फ़ काग़ज़ फाड़ कर
मीम की गर्दन में ख़ंजर लाम का
 
भर गया है ख़ूने-फ़ासिद जिस्म में
आप भी नश्तर लगायें लाम का
 
चे चमक चेहरे पे बाक़ी है अभी
है मज़ा मुंह में मगर कुछ लाम का
 
काफ़ की कुर्सी पे काली चांदनी
गाफ़ में गिरता समंदर लाम का
 
शहर में अपने भी दुश्मन हैं बहुत
जेब में रखते हैं पत्थर लाम का
 
नून नुक़्ता नक़्द लो इनआम में
काट कर लाओ कोई सर लाम का
 
<|endoftext|>
<|startoftext|>
 
अलिफ़ सैर करने गया नून में
मिले मीम के नक़्शे-पा नून में
 
वो लज़्ज़त का सूरज ढला नून में
अंधेरा सा फिर हो गया नून में
 
वो नुक़्ता जो था बे के नीचे अभी
सरकता हुआ आ गया नून में
 
उसे सब ने रोक था जाते हुए
किसी की न मानी गया नून में
 
वहां जा के वापस न लौटा कभी
सदा के लिये रह गया नून में
 
वो ऊपर से गिनिये तो है बीसवां
वो नीचे से निकला छटा नून में
 
किसी हर्फ़ से भी न पूरा हुआ
अधूरा रहा दायरा नून में
 
<|endoftext|>
<|startoftext|>
 
गिर के उठ कर जो चल नहीं सकता
वो कभी भी संभल नहीं सकता
 
तेरे सांचे में ढल नहीं सकता
इसलिए साथ चल नहीं सकता
 
आप रिश्ता रखें, रखें न रखें
मैं तो रिश्ता बदल नहीं सकता
 
वो भी भागेगा गन्दगी की तरफ़
मैं भी फितरत बदल नहीं सकता
 
आप भावुक हैं आप पाग़ल हैं
वो है पत्थर पिघल नहीं सकता
 
इस पे मंज़िल मिले , मिले न मिले
अब मैं रस्ता बदल नहीं सकता
 
तुम ने चालाक कर दिया मुझको
अब कोई वार चल नहीं सकता
 
<|endoftext|>
<|startoftext|>
 
दो चार रोज ही तो मैं तेरे शहर का था
वरना तमाम उम्र तो मैं भी सफ़र का था
 
जब भी मिला कोई न कोई चोट दे गया
बंदा वो यकीनन बड़े पक्के जिगर का था
 
हमने भी आज तक उसे भरने नहीं दिया
रिश्ता हमारा आपका बस ज़ख्म भर का था
 
तेरे उसूल, तेरे फैसले , तेरा निजाम
मैं किससे उज्र करता, कौन मेरे घर का था
 
जन्नत में भी कहाँ सुकून मिल सका मुझे
ओहदे पे वहाँ भी कोई तेरे असर का था
 
मंजिल पे पहुँचने की तुझे लाख दुआएं
‘आनंद’ बस पड़ाव तेरी रहगुज़र का था
 
<|endoftext|>
<|startoftext|>
 
आ जिंदगी तू आज मेरा कर हिसाब कर
या हर जबाब दे मुझे या लाजबाब कर
 
मैं इश्क करूंगा हज़ार बार करूंगा
तू जितना कर सके मेरा खाना खराब कर
 
या छीन ले नज़र कि कोई ख्वाब न पालूं
या एक काम कर कि मेरा सच ये ख्वाब कर
 
या मयकशी से मेरा कोई वास्ता न रख
या ऐसा नशा दे कि मुझे ही शराब कर
 
जा चाँद से कह दे कि मेरी छत से न गुजरे
या फिर उसे मेरी नज़र का माहताब कर
 
क्या जख्म था ये चाक जिगर कैसे बच गया
कर वक़्त की कटार पर तू और आब कर
 
खारों पे ही खिला किये है गुल, ये सच है तो
‘आनंद’ के लिए भी कोई तो गुलाब कर
 
<|endoftext|>
<|startoftext|>
 
मुश्किल से, जरा देर को सोती हैं लड़कियाँ,
जब भी किसी के प्यार में होती हैं लड़कियाँ.
 
पापा को कोई रंज न हो, बस ये सोंचकर
अपनी हयात ग़म में डुबोती हैं लड़कियाँ.
 
फूलों की तरह खुशबू बिखेरें सुबह से शाम
किस्मत भी गुलों सी लिए होती हैं लड़कियाँ.
 
उनमें...किसी मशीन में, इतना ही फर्क है,
सूने में बड़े जोर से, रोती हैं लड़कियाँ.
 
टुकड़ों में बांटकर कभी, खुद को निहारिये
फिर कहिये, किसी की नही होती हैं लड़कियाँ.
 
फूलों का हार हो, कभी बाँहों का हार हो
धागे की जगह खुद को पिरोती हैं लड़कियाँ
 
‘आनंद’ अगर अपने तजुर्बे की कहे तो
फौलाद हैं, फौलाद ही होती हैं लड़कियाँ.
 
<|endoftext|>
<|startoftext|>
 
इस नाज़ुक़ी से मुझको मिटाने का शुक्रिया
क़तरे को समंदर से मिलाने का शुक्रिया
 
मेरे सुखन को अपनी महक़ से नवाज़ कर
यूँ आशिक़ी का फ़र्ज़ निभाने का शुक्रिया
 
रह रह के तेरी खुशबू उमर भर बनी रही
लोबान की तरह से जलाने का शुक्रिया
 
इक भूल कह के भूल ही जाना कमाल है
दस्तूर-ए-हुश्न खूब निभाने का शुक्रिया
 
आहों में कोई और हो राहों में कोई और
ये साथ है तो साथ में आने का शुक्रिया
 
दुनिया भी बाज़-वक्त बड़े काम की लगी
फ़ुरसत में आज सारे ज़माने का शुक्रिया
 
जितने थे कमासुत सभी शहरों में आ गए
इस मुल्क को ‘गावों का’ बताने का शुक्रिया
 
ना प्यार न सितम न सवालात न झगड़े
‘आनंद’ उन्हें याद न आने का शुक्रिया
 
<|endoftext|>
<|startoftext|>
 
भूख लाचारी नहीं तो और क्या है दोस्तों
जंग ये जारी नहीं तो और क्या है दोस्तों
 
अब कोई मज़लूम न हो हक़ बराबर का मिले
ख़्वाब सरकारी नहीं तो और क्या है दोस्तों
 
चल रहे भाषण महज औरत वहीं की है वहीं
सिर्फ़ मक्कारी नहीं तो और क्या है दोस्तों
 
अमन भी हो प्रेम भी हो जिंदगी खुशहाल हो
राग दरबारी नहीं तो और क्या है दोस्तों
 
नदी नाले कुँए सूखे, गाँव के धंधे मरे
अब मेरी बारी नहीं तो और क्या है दोस्तों
 
इश्क मिट्टी का भुलाकर हम शहर में आ गए
जिंदगी प्यारी नहीं तों और क्या है दोस्तों
 
<|endoftext|>
<|startoftext|>
 
न ही कोई दरख़्त हूँ न सायबान हूँ
बस्ती से जरा दूर का तनहा मकान हूँ
 
चाहे जिधर से देखिये बदशक्ल लगूंगा
मैं जिंदगी की चोट का ताज़ा निशान हूँ
 
कैसे कहूं कि मेरा तवक्को करो जनाब
मैं खुद किसी गवाह का पलटा बयान हूँ
 
आँखों के सामने ही मेरा क़त्ल हो गया
मुझको यकीन था मैं बड़ा सावधान हूँ
 
तेरी नसीहतों का असर है या खौफ है
मुंह में जुबान भी है, मगर बेजुबान हूँ
 
बोई फसल ख़ुशी की ग़म कैसे लहलहाए
या तू ख़ुदा है, या मैं अनाड़ी किसान हूँ
 
एक बार आके देख तो ‘आनंद’ का हुनर
लाचार परिंदों का, हसीं आसमान हूँ
 
<|endoftext|>
<|startoftext|>
 
मुझे होशियार लोगों को कभी ढ़ोना नहीं आया
कि ज़ालिम की तरह बेशर्म भी होना नहीं आया|
 
मैं यूँ ही घूमता था नाज़ से, उसकी मोहब्बत पर,
मेरे हिस्से में उसके दिल का इक कोना नहीं आया|
 
अगर सुनते न वो हालात मेरे, कितना अच्छा था
ज़माने भर का गम था, पर उसे रोना नहीं आया|
 
खुदा को भी बहुत ऐतराज़, है मेरे उसूलों पर,
वो जैसा चाहता है मुझसे वो होना नहीं आया|
 
नहीं हासिल हुई रौनक, तो उसकी कुछ वजह ये है
बहुत पाने की चाहत थी मगर खोना नहीं आया|
 
मैं अक्सर खिलखिलाता हूँ, मगर ये रंज अब भी है,
मुझे 'आनंद' होना था ...मगर होना नहीं आया|
 
<|endoftext|>
<|startoftext|>
 
अपने स्कूलों से तो, पढ़कर मैं आया और कुछ,
जिंदगी जब भी मिली, उसने सिखाया और कुछ!
 
सख्त असमंजश में हूँ बच्चों को क्या तालीम दूँ ,
साथ लेकर कुछ चला था, काम आया और कुछ !
 
आज फिर मायूस होकर, उसकी महफ़िल से उठा,
मुझको मेरी बेबसी ने, फिर रुलाया और कुछ !
 
इसको भोलापन कहूं या, उसकी होशियारी कहूँ?
मैंने पूछा और कुछ, उसने बताया और कुछ!
 
सब्र का फल हर समय मीठा ही हो, मुमकिन नहीं,
मुझको वादे कुछ मिले थे, मैंने पाया और कुछ!
 
आजकल 'आनंद' के, नग्मों की रंगत और है,
शायद उसका दिल किसी ने फिर दुखाया और कुछ
 
<|endoftext|>
<|startoftext|>
 
इतना भी गुनहगार न मुझको बनाइये
सज़दे के वक़्त यूँ न मुझे याद आइये
 
नज़रें नहीं मिला रहा हूँ अब किसी से मैं
ताक़ीद कर गए हैं वो, कि, ग़म छुपाइये
 
मतलब निकालते हैं लोग जाने क्या से क्या
आँखें छलक रहीं हो अगर मुस्कराइये
 
वो शख्स मुहब्बत के राज़ साथ ले गया
अब लौटकर न आयेगा, गंगा नहाइये
 
सदियों का थका हारा था दामन में रूह के
'आनंद' सो गया है, उसे मत जगाइये
 
<|endoftext|>
<|startoftext|>
 
मेरी राम कहानी लिख
ये बेबाक बयानी लिख
 
मरघट जैसी चहल-पहल
इसको मेरी जवानी लिख
 
मेरे आँसू झूठे लिख
मेरे खून को पानी लिख
 
मेरे हिस्से के ग़म को
मेरी ही नादानी लिख
 
मेरी हर मज़बूरी को
तू मेरी मनमानी लिख
 
ऊँघ रहे हैं लोग, मगर
मौसम को तूफानी लिख
 
मेरे थके क़दम मत लिख
शाम बड़ी मस्तानी लिख
 
ज़िक्र गुनाहों का मत कर
वक़्त की कारस्तानी लिख
 
दिल से दिल के रिश्ते लिख
बाकी सब बेमानी लिख
 
जब भी उसका जिक्र चले
दुनिया आनी-जानी लिख
 
लिखना हो 'आनंद' अगर
बिधना की शैतानी लिख
 
<|endoftext|>
<|startoftext|>
 
क्या तमाशे कर रहा है आदमी
अब नज़र से गिर रहा है आदमी
 
बिन लड़े जीना अगर संभव नहीं
बिन लड़े क्यों मर रहा है आदमी
 
हर जगह से हारकर, सारे सितम
औरतों पर कर रहा है आदमी
 
देश की नदियाँ सुखाकर, फ़ख्र से
बोतलों को भर रहा है आदमी
 
हाथ में लेकर खिलौने एटमी
आदमी से डर रहा है आदमी
 
योग, पूजा, ध्यान नाटक है, अगर
भूख से ही लड़ रहा है आदमी
 
है पड़ी स्विच-ऑफ दुनिया जेब में
ये तरक्की कर रहा है आदमी
 
<|endoftext|>
<|startoftext|>
 
मंज़िल के बाद कौन सफ़र ढूँढ रहा हूँ
अपने से दूर तुझको किधर ढूँढ रहा हूँ
 
कहने को शहर छोड़कर सहरा में आ गया
पर एक छाँवदार शज़र ढूँढ रहा हूँ
 
जिसकी नज़र के सामने दुनिया फ़िजूल थी
हर शै में वही एक नज़र ढूँढ रहा हूँ
 
लाचारियों का हाल तो देखो कि इन दिनों
मैं दुश्मनों में अपनी गुजर ढूँढ रहा हूँ
 
तालीम हमने पैसे कमाने की दी उन्हें
नाहक नयी पीढ़ी में ग़दर ढूँढ रहा हूँ
 
जैसे शहर में ढूँढें कोई गाँव वाला घर
मैं मुल्क में गाँधी का असर ढूँढ रहा हूँ
 
यूँ गुम हुआ कि सारे जहाँ में नहीं मिला
'आनंद' को मैं शामो-सहर ढूँढ रहा हूँ
 
<|endoftext|>
<|startoftext|>
 
बैठा हुआ सूरज की अगन देख रहा हूँ
गोया तेरे जाने का सपन देख रहा हूँ
 
मेरी वजह से आपके चेहरे पे खिंची थी
मैं आजतक वो एक शिकन देख रहा हूँ
 
सदियों के जुल्मो-सब्र नुमाया है आप में
मत सोचिये मैं सिर्फ़ बदन देख रहा हूँ
 
दिखती कहाँ हैं आँख से तारों की दूरियाँ
ये कैसी आस है कि गगन देख रहा हूँ
 
रंगों से मेरा बैर कहाँ ले चला मुझे
चूनर के रंग का ही कफ़न देख रहा हूँ
 
जुमले तमाम झूठ किये एक शख्स ने
पत्थर के पिघलने का कथन देख रहा हूँ
 
'आनंद' इस तरह का नहीं, और काम में
जलने का मज़ा और जलन देख रहा हूँ
 
<|endoftext|>
<|startoftext|>
 
गीत गाते रहे गुनगुनाते रहे।
रात भर महफिलों को सजाते रहे।
 
सबने देखी हमारी हंसी और हम-
आंसुओं से स्वयं को छुपाते रहे।
 
सुर्ख फूलों के आँचल ये लिख जायेंगे-
हम बनाते रहे वो मिटाते रहे।
 
रेत पर नक्शे-पा छोड़ने की सज़ा
उम्र भर फासलों में ही पाते रहे।
 
सबने यारों पे भी शक किया है मगर-
हम रकीबों को कासिद बनाते रहे।
 
हमको आती है यारो! ये सुनकर हंसी-
"वो हमारे लिए दिल जलाते रहे। "
 
नीली आंखों के खंजर चुभे जब उन्हें-
दर्द में "कृष्ण" के गीत गाते रहे।
 
<|endoftext|>
<|startoftext|>
 
आओ इस उम्र के दरख़्त के साये में बैठें हम-तुम
ज़िन्दगी मेरी दराज़ में बंद है
और घड़ी फ़ुज़ूल घूम रही है
एक उम्र का पेड़ है बादलों से लदा
मेरी खिड़की पे थोड़ा सा झुका
रात चादर से लिपटी सोई है
और मन बेचैन सपनों के साथ खेल रहा है।
 
इस उम्र की पत्तियों की सरसराने की आवाज़
अकेले में ही सुनाई देती है
कुछ हसीं ख़्वाब हैं बेदर्द इतने
यादों की मिट्टी पे निशाँ छोड़ गए हैं
कभी गुज़रना इस राह तो थोड़ा रुकना
तुम्हारे साये से ज़मी को नमी मिलती है।
 
मेरे स्याही से लदे शब्द कालिक नहीं हैं
ये ख़्वाबों के बही खाते हैं
यहाँ सूद पे सूद चड़ता है
और हक़ीक़त चाहे कितना भी क़र्ज़ चुकाये
ख़्वाबों का खाता बना ही रहता है
कभी मिटटी फिर खिली,
तो सारा आसमान खरीद लेंगे।
 
इस बात पर दर्द कभी न रश्क करे
कि तुम, तुम नहीं और हम, हम नहीं रहे
जो ज़िन्दा हैं, वो ही तो हैं बदलते
साये में तो रंग भी ढक जाते हैं
ये तो मिट्टी है कभी भी खिल जाती है
तुम अपनी मुस्कराहटों को बचा के रखना।
 
<|endoftext|>
<|startoftext|>
 
जब भी तुमसे मिल के आता हूँ
तो कविता में एक नयापन
यूँ आ जाता है कि,
बहकर तुममें जब
मैं पूरा हो जाता हूँ
खाली-खाली तब
जगकर मुझमें, भीतर,
उसको भरने
एक अज्ञात-घटक
उभर आता है
उसको ही मैं लिख देता हूँ,
जी लेता हूँ,
समझो कविता कह लेता हूँ।
 
पिछले कुछ सालों में कविता में
बस मैं ही मैं हूँ।
अनजानापन ढूँढ रहा हूँ
आओ ले जाओ मुझसे मैं
मेरी कविता हल्की कर दो
मुझको मैं से खाली कर दो।
 
<|endoftext|>
<|startoftext|>
 
कुछ लोग,
मुझमें मुझको ढूँढने आते हैं,
पर मैं अब वहाँ
नहीं रहता।
 
दोस्ती, कशिश, वस्ल की
सराय हैं
इन्हीं में अदावत और रंजिश
के बिस्तरों पर सुस्ताकर
गुज़रता हूँ।
 
बेनाम-उम्र में मीलों तक
ढूँढता हूँ खुद को,
कभी मिल जाऊँ तुमको तो
बता देना।
 
<|endoftext|>
<|startoftext|>
 
मैं
गोल, घुमावदार,
छल्ले-वाली,
सुडौल-स्वरांकनों का
मात्राओं का आदमी हूँ।
 
मेरी की और कि में
फ़र्क होता है
ऊ और आ के संयोग से
मेरे शब्द बनते हैं।
आधे अधूरे-अपंग वर्ण भी
कभी मिलकर कभी हलन्त के योग से
संधियाँ करते हैं।
सांसर्गिक मतलबों की भाषा
को शक़्ल देते हैं।
हर शब्द अपनी चुने हुए
स्वरों से
खुद से अलग महसूस
करता है।
 
कंठ, दंत, तालु, मूर्धा, होष्ठ के
स्पर्श से उदित चेतन - शब्द-व्यंजन
स्वरों से उछाल लेते हैं
उर्दू-ई दोस्ती के नुख़्ते
जो सफ़र-ज़हर का फ़र्क़
मोहब्बत में ही निभाते रहते,
पर रात चाँद की बातें करते वक़्त
खींचा-तानी में
मेरे कुर्ते पे चिपकी तुम्हारी बिन्दियां,
अनुनासिक्य और अनुस्वार का विवाद
ज़िन्दा कर आयीं हैं।
 
मैं मात्राओं का आदमी हूँ,
देसी हूँ, हिन्दी हूँ।
 
<|endoftext|>
<|startoftext|>
 
एसटी-लाउडर के
वाइल्ड-एलिक्सिर की
महक में सराबोर
हिन्दी
अक्सर ही
जब तुम्हारे स्कूटी के
पीछे
जबरन चढ़ बैठती है
तो उसे चिढ़ाने के लिये
दायें-बायें, उल्टा-सीधा
चलाती हो तुम;
तब
देखा है मैंने कि
हिन्दी चीखकर
लिपट जाती है
कमर से तुम्हारी
करधनी बनकर
और फिर जब
अपने अधरों को
ले भिड़ती है
ज़ुबान
तुम्हारे ब्लाउज की
उजली पीठ की
रेफ पर
तब तुम्हारी रंगीली पाजेब
का एक नुख़्ता
खनक कर पाँव की
अँगुलियों की बिछिया में उलझी
कोहलापुरी को
गाड़ी की ब्रेक पर
उर्दू करता है।
 
माथे पे सजी बिंदियां
साड़ी, टीके, बिछिया, हिजाब
ठोड़ी के तिल
समेत
बिना ट्रैफिक के
एहसासों से
एक्सीडेंट कर पड़ी है।
अचेत कविता तुम्हारी
फिर भी
बेसुध
बुदबुदा रही है
प्यार-मोहब्बत की बातें।
कहती है
"चले आओ"
 
<|endoftext|>
<|startoftext|>
 
एक कमज़ोर, थकी हुई
निढ़ाल ग़ज़ल के वक्ष पर
कुछ अक्षर, अल्फ़ाज़-मात्राएँ
चिपके हुए थे।
निसर्ग था
कि गोदते थे उसके स्तन
अपने
नये पैनिले दाँतों से।
वेग से कूद कर
कुछ पीछे जाते
फिर नोचते थे उसे
कुछ बूँद दूध या खूं के लिये भूखे थे।
वो उठी, आगे बढ़ी पर
कुछ दूर कूद कर रूक गयी थी।
अपनी वृति से मुँह मोड़ना
कुछ कठिन था।
हर अल्फ़ाज़ को जगह देती
जोड़ती, उनका पेट भरती चलती ये ग़ज़ल
अब कमज़ोर दिखती है मुझे
बे-मायने हो चली वो खूंखार ग़ज़ल।
 
<|endoftext|>
<|startoftext|>
 
इस धुएँ में महफूज़ हैं
कि शिद्दत से थे हम जिए
वीरानों में झुलस कर
ख़्वाबों को हम रोज़ सज्दा करते हैं
 
इस धुएँ में महफूज़ है
हर वो शाम, थे जिस पर गम सजे
महक इबादत में उठती है
लपटों से लिपटकर खिला करती है
 
इस धुएँ में महफूज़ हैं
कि बहुत शिद्दत से थे हम जिए....
 
बेख़ौफ़ बढता चल रहा था
शोलों पर यह कारवाँ
बेफिक्र सहर पर बिछी है
राख इसकी ए बे-ख़बर
 
एक अनकही टीस है
उससे सुलगकर लिपटकर
बेनाम नाबालिग़ मोहब्बत
हर शाम यहाँ एक क़र्ज़ अदा करती है
 
इस धुएँ में महफूज़ हैं
महक हर उस नक्श की
जो गुलिस्तान की ख़िलाफ़त में थे खड़े,
घडी गुज़र जाने के बाद
 
इस धुएँ में महफूज़ हैं
कि बहुत शिद्दत से थे हम जिए...
 
<|endoftext|>
<|startoftext|>
 
कौन पढ़ रहा है मुझको
भीतर ही भीतर
गुदगुदा के पन्ने पलटता है
कौन पढ़ रहा है मुझको
भीतर ही भीतर
अँगुलियों से
वर्ण-माला छूता है
कागजों की करवट बदलता है
रोकता है पलटने से
जूड़े की कांटी से
कौन पढ़ रहा है मुझको
भीतर ही भीतर
महसूस होता है कहीं पर
कोई पढ़ रहा है मुझको
भीतर ही भीतर
 
शब्दों की धरा में
धंस सा गया था
हक़ कागजों को कलम से
लिखता गया था
खुद को ज़ाया किया है बहुत
मैंने
माया को कागज़ पे रचकर
कौन पढ़ रहा है मुझको
मेरे भीतर ही भीतर
हर बात जो लिखता था
हर बात जो कहता हूँ
वो सच नहीं
सपना भी नहीं, मगर
अल्फ़ाज़ों के मिलने जुलने से
हालात बदलते थे
सो लिखता था
हर मोड़ नए शब्द
शब्दों से मिलते थे
सो लिखता था
एहसासों का स्वाद है मुझको
सो कहता हूँ
कोई भीतर ही भीतर
पढ़ रहा मुझको
जानता हूँ।
 
<|endoftext|>
<|startoftext|>
 
आभूषण, इत्र, चूड़ियाँ,
खुले संदूकों मे साल तमाम
चप्पलें, रेशम, कंगन,
चेन, रंग, रोगन, रूज़, रूमाल, एहतिराम
बोर, सिंदूर, संदल, अलत्रक,
साड़ियाँ, अंजन, क़िमाम
मखमली-अंगिया,
रंगे हुए कपास के फाहे गुलफ़ाम
एक लदी हुई खुली अलमारी
बिस्तर से ड्रेसिंग टेबल तक बिखरे कपड़े गुमनाम
भ्रम, व्याकुलता और अस्वीकृति का समागम
इत्र झुलसे अक्स की लद्दर गुलाम
आइनों पर चिपकी कस्तूरी आंधियोंमें
चमकती बिंदियों की चांदनी इकराम
ज़ाफ़रान गुलाब और ख़स के सैलाब में
बेला के गजरे की बेड़ियों के अंजाम
ऊब जाता हूँ खुद मे रहता हूँ अगर
सफेद कुर्तों, साफ कागज़ मे हज़ार इल्ज़ाम
कुछ नही है मंज़ूर ज़िंदगी में
सादगी है मेरी बेनाम,
बस एक खाली नियाम
 
<|endoftext|>
<|startoftext|>
 
रात अपने ख़यालों के
जंगल में जाना
कभी तो
रास्ते किनारे
झील पे झुके पेड़ से
एक शरारत तोड़ लाना
 
फ़र्द में अधूरी
मिसरों के विलय में उलझी
ग़ज़ल की डालियों में चंद
हर्फ़ों के
कांटे बिखरे पड़े हैं
 
पाँव की कोरें में
चुभ गए अगर राज़ दोस्ती के
तो यादों की छाल से रिसते द्रव्य की
दो बूँद छुआना
और आगे बढ़ते जाना
 
याद है
वो पिछलेसाल
जब बारिश ज़्यादा हुई थी
और दो शामें चट्टानों पर
नंगे पैर दौड़ पड़ी थीं
वो सब तुमने एक रूमाल पे
काढ़ ली थीं
आज उसी
रूमाल का एक कोना
वक्त पर काम आया है मेरे
 
प्यार भी इंसान को कितना सिखाता है
दोस्ती का सफ़र रूमान हो
तो दूर तक जाता है
 
<|endoftext|>
<|startoftext|>
 
बेइन्तहाँ अचार की डेलियाँ
रोम-रोम मसाले तर-बतर
नाख़ून के सिन्के में दाग़
अब भी गस्से मुलाकातों के
किस्मत की थाली से तोड़ के
कुछ अचारी यादों के मसाले
कोने से छुआ के चपाती का निवाला
दाँतों से पीस कर
सूखी रोटी के वज़ूद का
बदलता हुआ स्वाद
आहा !
 
सजी हुई कटोरियों की ताज़ी तरकारी
को अब क्या समझायें?
मुझे ये आचार की टुकड़ियों को
जीभ पे चलाना,
दबा के उभरते स्वाद का मज़ा,
एक खट्टी बिखरी डकार में बिखेरना
पसंद है।
 
<|endoftext|>
<|startoftext|>
 
बुझी हुई माचिस
की तीलियों की तरह
हम निढाल पढ़े हुए थे
सिरहाने पे।
सर की आग
पूरे जिस्म को
न जला पाई थी
मेरे गलने में अभी
एक सदी बाकी थी।
कुछ सूझता नहीं
क्यों काठ की तीली
इतनी लम्बी बनायी थी।
 
वो मसाला जो
तिल-सा कोने में चपका
क्या वही पहचान बनायी थी?
कुछ ताज़ा तीलियों को
देख के उस आग का
अंदाज़ महसूस होता है
जो कभी
हमारे सर भी थी।
 
<|endoftext|>
<|startoftext|>
 
ऐ अफ़रोज़ा!
तेरे हर आलम,
हरकत-शरारत के ज़ेरे हिरासत
वो जवानी का फितूर
जो हर जुम्बिश
हर शक्ल-औ-अदा में
बेसब्र उफनता था
कहीं अपने शर्मीले बचपन को
बदमस्त बदन की तहों में
दबा सा गया था;
वो रिश्ता दर रिश्ता
जूझता-जीतता, बढ़ता-बदलता
उस मंज़िल पे ले आया जहाँ
पीछे मुड़ के कुछ देर
देखना भी मुमकिन न था,
जब तू
औरत बन के खिली-बिखरी
तासीर-ए-खुशबू की तरह,
और तेरे जिस्म के
नूर-ए-नक़्श
किसी मुक़ाम पे जा कर
खुद को उस अक्स से तोलते रहे
जहाँ से उभर के तू आयी थी,
तेरे उस बदलाव-ए-सफ़र
उस बाहरी रंग-ए-इश्क़ का
चाहने वाला भी
अब नज़र कमज़ोर कर बैठा है।
 
तेरे जिस्ता-ए-कुण्ड की ख़ुश्बू
अब उन रगों की हिरासत है
जो अपनी रवानी में तेरी जवानी को
बदन की तहों में दबा सी गयी है
हर उस याद को
जिस्म-ए-रेगिस में ढूँढने को
मुक़म्मल करने को
तेरे बदन पर कुछ साँसें लिये
सूँघता-टटोलता, करीब आता है
और उन पोशीदा चौबारों में
छिप जाना चाहता है।
 
तेरा हम-मुसाफिर
शायद अपनी जवानी
तुझमें खो देना चाहता है।
 
<|endoftext|>
<|startoftext|>
 
दिन भर के किस्से
कैसे मौसम-बिखरे
तूफ़ान-उजड़ी सूखी टहनियाँ
बटोर-बटोर कर
शाम को सिर पे लादे
भूखी अंतड़ियों में लिपटी सांसें
इस उम्मीद पे चला मैं
घर के रास्ते,
कि शायद इस बार की बटोरी से
आग तेज़ दहकेगी।
पर सब्र रखना होगा
शायद, कुछ लकड़ियाँ गीली है
आँच कम और
धुआँ दे-दे के जलेंगी
रुलायेंगी।
 
<|endoftext|>
<|startoftext|>
 
पल ही लगे थे
भीगी गुंथी हुई
कच्ची-मिट्टी को
कुम्हार के हाथ कि
सुगढ़-सुनारी अँगुलियों ने
चाक की अथक-बेरुक रफ़्तार से
कच्चे दिये बनाये थे।
 
नीम की ठण्डी छाँव में
सुखाया था इनको
कुछ दिये वहीँ पे टूटे आशिक़ से
बस पसरे और बिखर गये।
कुछ दिये, शायर, हम से थे
पकने को तैयार बहुत।
 
हयात की तपिश थी
शायर दिये पुख्ता हुऐ।
आज शाम कुछ देर को
नन्हीं सी लौ को रिझाने को
तेल और बाती से हम
सजाये जायेंगे।
 
घर का हर अँधेरा कोना
छत और तुलसी की छाओं
यहाँ कुछ देर को जलेंगे अपने हिस्से में
तुम्हारी दीवाली मानाने को।
 
हम जले हुऐ चिराग की मिट्टी
किसी की भी दीवाली को
दोबारा काम नहीं आती।
इस पके हुऐ पुख्ता बदन को
फ़िरमिट्टी में मिलाना
कच्चा हो जाना
सदियों की मशक्कत है।
किसी एक दिन को इतना रोशन किया
कि सब दिन इंतज़ार में निकल गये।
 
<|endoftext|>
<|startoftext|>
 
अंगूर के आकर्षक रंग-बिरंगे दाने
बेस्वाद सी बाहरी खाल में दबी
ग़ज़ब सी मिठास-भरा रसीला गूदा
दांत से दबाया तो रस ही रस था।
 
थोड़ा और चबाया, चखा तो
ज़ायके की खोज बीज तक पहुँची
बीज था बेस्वाद सा
या मैं सवाब नहीं समझ पाया।
 
<|endoftext|>
<|startoftext|>
 
कैसे रहा ज़ुल्फ़ की
तहरीर में गुम
एक ख़याल
बुन्दा -बुन्दा सा।
कभी-कभी झाँकता है
नज़र आता है
एक ख्याल
बुन्दा -बुन्दा सा।
 
काक के कोहराम सी
बेसाध लटें
उलझी हुई तश्बीहों को बुन
नज़र को मूंद चुकी थीं लेकिन
फिर भी कानों में
छनकता है
एक ख़याल
बुन्दा -बुन्दा सा।
 
साँसो की स्याही को
जिस्म की दवात पर
बार-बार बे-लिखे डुबोया
बेबसी में कुछ ढूँढने को
पलकों के कोरेपन पे
अनकही कुछ गूंथ रहा था
एक ख्याल
बुन्दा -बुन्दा सा।
 
तेरी ज़ुल्फ़ों की
भटकी हुई गलियाँ
मेरे जिस्म के
भूले हुए दायरों से
गुज़रा करती हैं
इन गलियों के बेसाध सायों में
छनकता है एक ख्याल
बुन्दा-बुन्दा सा।
 
<|endoftext|>
<|startoftext|>
 
मय के प्यालों की
बंद अलमारी के
तलफ्फुज़ का सा
बदमस्त हसीन चेहरा।
 
तुम्हारे होंठ बड़े भी थे
कुछ कहने को
पर कान के बूंदों से
छनकती आवाज़
की ना मंज़ूरी पे रुके
झिझके और बिखर कर
मुस्कुरा दिए।
 
आँखों की तरकश में
जहाँ तने रहते थे
तीर काजल के
वहाँ पुतलियों की
कमानियां हताश किसी
ख्याल में खोयी हुई हैं।
 
उम्मीद है ये
मुस्कराहट बनी रहे
न सही मेरी आँखों को;
किसी के होठों को
तसल्ली तो है।
 
<|endoftext|>
<|startoftext|>
 
एक साड़ी में लपेट लिया
पूरी शाम को तुमने
हम सब बारी बारी से आते थे
तुम्हारे पास कभी छूने- चिपकने
कभी तुम्हारे स्पर्श को।
 
उधड़न जो तुम्हारे
ब्लाउज और बदन के बीच
से मिठास छलकाती है
जज़्बात जगती है और बेमर्म
मेरी नज़रों को चिकोटती रहती है।
 
नीचे से झलकते तुम्हारे
कागज़ीपाँवमें लिपटी
नाज़ुक सी बिछिया, पायल
गले में कंचन, कुण्डल
और सुर्ख रंग का श्रृंगार।
 
ना जाने खुद से ज़्यादा क्या दे दें तुमको?
 
<|endoftext|>
<|startoftext|>
 
जिसके साथ तुम रहती हो
वो कुछ कुछ मेरे जैसा है
जिसको चाहती हो दिलो जान से
और हर दिनों-दोपहर जिसके करीब
बीत रहे हैं हर मौसम
जो तुमको अच्छा लगता है
वो कुछ कुछ मेरे जैसा है।
 
कहीं पर हम दोनों एक से थे
वो तुम्हारे साथ चला गया
मुझको भी एक बेनाम कि छत है।
मिलता नहीं है अब मुझसे वो
जो कुछ कुछ मेरे जैसा है
तुम्हारे प्यार में वो खोया है
जो कुछ कुछ मेरे जैसा है।
 
<|endoftext|>
<|startoftext|>
 
अपनी हसरतों से अक्सर ही
मैं पूछता हूँ
वो कौन है, जिसे लोग
मेरे नाम से जानते हैं?
 
कुछ जो आये भी करीब
अधूरे से जज़बातों की
एक बेनाम शक़्ल से मिल कर
लौट गये।
 
हर रोज़ गहरीहो रही है
हक़ीक़त और वज़ूद की दरार
न जाने किस ज़िक्र पे
ये भर पायेगी।
 
<|endoftext|>
<|startoftext|>
 
मेरे कसाई को मालूम है
जिस्म का कौन सा हिस्सा
किस काम का है।
 
और क्यूँ न हो
कटे हुऐ बदन को
बोटियों में बदलना
खाल को करीने से उतारना
अंतड़ियों को बाहर फेंकना
गुर्दे-कलेजी पे लगी चर्बी को
छीलना, साफ़ करना
रान और चाप की नज़ाकत
वो खूब समझता है।
 
मेरा रक्त-रेज़-कसाई
इस पेशे में, एक हुनर से
कला में पहचाना गया है।
इसी से मेरे क़ातिलकी
दुकान चलती है।
 
किसे पता था
खुले खलिहानों और
नम हरी दूब
पेड़ों की छाओं में
कूदें लगाते ये साल,
किसी दगा से
मेरे खरीदार के नाज़ के लिए
कभी ईद, होली, दिवाली को
कुछ गोश्त की बोटियों में
पहचानी जाएंगी।
 
<|endoftext|>
<|startoftext|>
 
सुर्ख वो सपनों की परत
जहाँ तुम चोरी चोरी जाते हो
उसकी मिट्टी के कुछ निशां
अल्ताई तुम्हारे पाओं में।
 
सुर्ख चाहत का बेसिरा नशा
जो रहते रहते ढलता है
अब भी एक लकीर बनकर
पावों के धीग पे खिलता है।
 
कुछ आस करीबी सपनों की
दिन धीरे धीरे ढलता है
माटी के दिए की बाती पर
इस शाम को लेकर जलता है।
 
हर बार तुम्हारे जीवन को
हर सौम्य सिन्दूरी आशीष रहे
हर साल तुम्हारी तीज पर
किसी चाहत का पैगाम रहे।
 
<|endoftext|>
<|startoftext|>
 
महज़ दो पल दिलासा है, हामी-तरंग साँसों में
सुकून कहते हैं फ़शाँ होगा, इस कदर नशा चढ़ कर
गले को घेर लेते हैं तुम्हारी जिन्स के बादल
सिहर बदन में उठाता है अगर कश तेज़ खींचे तो।
 
जलती हो और फ़ना हो जाती हो अंजाम से पहले
दबा के बुझाने पर भी सुलगती हो धुआँ देकर?
कभी अंगार पहुंचे नहीं बेसब्र लबों के चुम्बन को
नशा छू कर गुज़रता है हमारी नफ़स में घुलकर।
 
खराकती है मेरी साँसें तुम्हारी तासीर सिने में
कशों में खींचे हैं ये जज़्बात नब्ज़ों तक
रिहा धुएं के छल्लों में हमारा जवाब अंजाम को
बसी है रोष तपिश की हमारी सुर्ख आँखों में।
 
बेबसी इन्तजार की अजब तरह से पालें क्यों?
हॊश रहता नहीं हर बार तुमको सुलगने से पहले
ज़िन्दगी के नशीले तरीके बहुत दूर तक नहीं जाते
ये जिस्म भी क्यों फ़ना है इकरार से पहले।
 
<|endoftext|>
<|startoftext|>
 
कल मैं बहुत खेली थी
मेरी छुट्टी थी
माँ भी नहीं थी
पापा भी कहीं थे
थी बस एक बहन,
जो मुझसे बंधी थी
और मुझ सेजुड़ी थी
 
दादी के साए से पली
बाबा की कहानियों में बड़े हुए थे
हमारे बचपन के दिन
 
शायद माँ होतीं तो
रात के पहले पाँव धुलवाती
या पापा होते तो सोते ही मेरे पैर
पोछे जाते,
और मैं सोने का नाटक कर करवट बदलती
कल मैं बहुत खेली थी
मेरी छुट्टी थी
माँ भी नहीं थी
पापा भी कहीं थे
 
<|endoftext|>
<|startoftext|>
 
नज़्म खाली है, मुझको दो अलफ़ाज़ दे दो
बात बहकती नहीं हम-नशीन मिसरों में
रातों का सफ़र लम्बा है, कुछ तो कह दो
नज़्म खाली है, मुझको दो अलफ़ाज़ दे दो।
 
मैं अफ़्सुर्द नहीं, कुतुबखाने में दफनाया हुआ
न ही आशिक हूँ किसी बाहों में सजाया हुआ
बहती है कलम मेरी हर रोज़ की बग़ावत है
नज़्म खाली है, मुझको दो अलफ़ाज़ दे दो।
 
हैं तो हैरां पर तरस परस्तिश पे मुझे आता है
किसी के लब पे था और फिर भी खाली रहा
रस्म रोज़ की बनायी है, कभी-कभी निभाने को
नज़्म खाली है, मुझको दो अलफ़ाज़ दे दो।
 
कोई शायर नहीं हम, कि महफ़िल बेताब रहे
तेरी आज़माइश के तलबगार भी नहीं रहते हैं
आसरा है आफ्रीदा, ज़र-खेज़ ख्यालों का
ज़ख्म सौदा हैं मुझे अल्फ़ाज़ों का मरहम दे दो।
 
नज़्म खाली है, मुझको दो अलफ़ाज़ दे दो।
 
<|endoftext|>
<|startoftext|>
 
फ़ना तक सूफ़ियत जो जी गया, अलक़ाब मेरा है
हज़ारों रात की आवारगी, महताब, मेरा है
 
महकती है जो तनहाई,करार-ए-दिल की बाहों में
लिये चहरा किसी का हो, मगर असबाब मेरा है
 
हज़ारों तन बदन मिलते हैं, लाखों बार बिछड़े भी
मगर इस दरमियाँ जो इश्क़ है, आदाब मेरा है
 
बना करते हैं जब रिश्ते, गज़ब लाते हैं गहराई
जहाँ तुम साँस लेती हो वहाँ, पायाब मेरा है
 
तुम्हारी शोखियाँ हर बार जो, बारिश में भीगी थीं
सुनो हर बूँद की, उस कैफ़ियत में, ताब मेरा है
 
फक़त रानाइयो में संग तेरे जो भी था, वो हो
नसों में जो नशा बसता है, वो शादाब मेरा है
 
बहुत अहमक़, अनाड़ी है, जो नामो-दम पे जीता है
हमेशा शाद है, बेनाम वो, बेताब मेरा है
 
<|endoftext|>
<|startoftext|>
 
वफ़ा-ए-ज़िन्दगीमुझसे समझना, और समझाना
खबर ले कर हमी से, फिर से हमको और उलझाना
 
लगा रखती हो बातों में हमें तुम, जैसे बच्चा हूँ
फ़क़त इस बचपने में, मुस्कराकर और सुलगाना
 
बला हो तुम भी कैसी, काजलों संग ख़ुशनुमा गजरे
हमारे, शौकत-ए-माज़ी काओंठो पे यूँ गदराना
 
नशेमन, मेरे कांधे सर टिका कर के, सजाना फिर
गुनाह-ए-हाल पर फिर से मोहब्बत में चले आना
 
सरल कर देना मुझको, मेरी उलझन में गले लगकर
गुदाज़-इ-इश्क़ की बाँहों में फिर सपने से फुसलाना
 
बहुत हैं दांव लगते, वस्ल, पेंच-ओ-ख़म तुम्हारा है
मशक़्क़त था तुम्हारे साथ में उस रात सो जाना
 
हूँ पच्चिस साल से ज़िन्दा, महज़ उस एक लम्हे में
दहर से दूर हैं रिश्ते हमारे, ग़श नही खाना
 
<|endoftext|>
<|startoftext|>
 
सितमगर के दिल से, वो फ़न ले के लौटा
रूदाद-ए-दिलों की, चुभन ले के लौटा
 
वहाँ तंग गलियों, बसे लोग सौ-सौ
अजीबो-गरीबां, कथन ले के लौटा
 
अथक है पिपासा, बहे मन की सरिता
महकती ग़ज़ल में, छुअन ले के लौटा
 
महकते-बहकते मिलो, होश में अब
मैं मीलों सफर की, थकन ले के लौटा
 
समुन्दर किनारे बसा इक शहर है
नया उस शहर से चलन ले के लौटा
 
हूँ सूखा हुआ सा, मैं बंजर सा बदल
मगर सूफ़ियाना अगन ले के लौटा
 
<|endoftext|>
<|startoftext|>
 
सभी को ये शिकायत है, शिकायत क्यूँ नहीं करते
हमें तुम ये बताओ तुम, मुहब्बत क्यूँ नहीं करते
 
हजारों झूठ से, बेहतर है, ख़्वाहिश को भुला डालो
कहो तुम सच की, सपनों से हिफाज़त, क्यों नहीं करते
 
कहाँ पर खो गये हैं हम, नहीं मालूम खुद हमको
मगर तुमको भुलाने की हिमाकत, क्यों नहीं करते
 
अदावत रोज़ होती है, महोब्बत रोज़ मरती है
जहाँ वाले भी नफरत को ही, आदत क्यों नहीं करते
 
<|endoftext|>
<|startoftext|>
 
कभी तुम साथ मेरे घर तो आना
हमारा घर भी तुमको घर लगेगा
 
अगर आओगे तुम कमरे के भीतर
तो शायर-मन, तुमे तलघर लगेगा
 
जहाँ है खाट औ उलझा सा बिस्तर
वहीं पे फिर ग़ज़ल दफ्तर लगेगा
 
पता कागज़ को रहता है तुमारा
नशा बस स्याही को पीकर लगेगा
 
सुनो तुम बैठना आराम करवट
अभी किस्सों में ये दिलतर लगेगा
 
अगरचे हाथ मेरा छू गया हो
तो शायद तुम को थोड़ा डर लगेगा
 
ये आलम आ ही जाता है इनायत
यूँ मौका ज़िन्दगी कमतर लगेगा
 
तग़ाफ़ुल शेर पे है शेर कहना
उफनता चाह का तेवर लगेगा
 
मुक़र्रर औ मुक़र्रर दाद रौनक
रवानी फासला खोकर लगेगा
 
तसव्वुर में कई जो ख्वाइशें है
ये अबतक उन से तो हटकर लगेगा
 
अगरचे गुदगुदी तुमको हुईतो
चुनाँचे तब यहाँ बिस्तर लगेगा
 
<|endoftext|>
<|startoftext|>
 
नकाम-ए-इश्क़ को, हरेक क्यों, लगता पराया है
हमें जब भी मनाया, आप ने, हंस के मनाया है
 
जलोगे ही, अगरचे आग से खेलोगे, ज़िन्दा तुम
लपट की चाहतों में, जो भी आया, मर के आया है
 
बड़ी डिग्री है हासिल, इश्क़ में, जान-ए-तलब तुमको
हमें तो, प्यार की सरकार ने, अनपढ़ बताया है
 
फकत नाकामियों का इल्म तो, उम्र-ए-तकाज़ा था
इसी के दरमियाँ ही, खुद को भी बच्चा बनाया है
 
हमें अन्दाज़ कुछ तो था, कि हम उल्लू के पट्ठे हैं
मगर इस सच को, रह-रह आपने, अक्सर जताया है
 
<|endoftext|>
<|startoftext|>
 
जाने बेनाम वो किस किस को बनाने आए
जब भी आए वो भटकने के बहाने आए
 
नाम औ शक्ल की पहचान को मिटा कर अकसर
हमसे हर किस्म के रिश्ते वो निभाने आए
 
हमने हर ज़ख्म को ग़ज़लों को दिखा रक्खा है
मुस्कराहट से अदावत वो बढ़ाने आए
 
वो नहीं और सही, और से बहतर कोई
इस दिलासे के बहाने वो पटाने आए
 
मेरे हर रोम में उस याद की रिम झिम बारिश
खुद थे भीगे वो, जबर हमको भिगाने आए
 
सूफ़ियत और ये मजनून सी हालत उनकी
कौन समझाए ये मुश्ताक़ ज़माने आए
 
<|endoftext|>
<|startoftext|>
 
यूँ अपनी ज़ुल्फ का उलझा हुआ बादल मुझे कर दो
करो कुछ भी करो, इतना करो, पागल मुझे कर दो
 
चलो अब ख्वाइशों से ही भरेंगे मन का खाली पन
सिमट आओ ज़रा, आगोश का आगल मुझे कर दो
 
बहुत खामोश रहने लग गये हो, आज कल वैसे
सुना कर एक गज़ल अपनी, चलो, कायल मुझे कर दो
 
न मुमकिन है कभी श्रृंगार का आइना बन पाऊँ
मगर जब भी सजो इतना करो काजल मुझे कर दो
 
<|endoftext|>
<|startoftext|>
 
दर्द की मण्डी में है ज़्यादा मिला
इश्क का तोड़ा हुआ ताज़ा मिला
 
भाव अब भी लग रहा चढता हमें
कम हैं ग्राहक तब भी क्यों आधा मिला
 
है किसानी हुस्न की मालूम है
जब मिला बरसात का मारा मिला
 
एक जवां मौसम की ज़िम्मेदारियां
कर्ज़ में डूबा वो बेचारा मिला
 
<|endoftext|>
<|startoftext|>
 
महक-बुस्तान से पुरनम हुए हैं
हमारे शौक पूरे कम हुए हैं
 
हमारे दोस्त सब गैंती-दराती
मगर कुछ इश्क़ में मरहम हुए हैं
 
नशीली नींद में झोंके हवा से
कई वो चाँद जो पूनम हुए हैं
 
जवां-उम्मीद, हसरत-नरगिसी सब
शिकस्ते उम्र के हमदम हुए हैं
 
बिना पानी के कुछ तैराक़ हैं जो
यहाँ पर बेफ़िकर आलम हुए हैं
 
हसीं गोता-बरी हैं ज़िन्दगी में
वही हर रेस में मद्धम हुए हैं
 
तज़ुर्बे है अगर बहतर बनाते
उमर में हम ही क्यों तिगड़म हुए हैं
 
ढकें ख़ुश-रू औ चहरे की निगाहें
ज़मीं पे आप के बस ख़म हुए हैं
 
उसे महसूस होगा प्यार मेरा
किसी आग़ाज़ के मौसम हुए हैं
 
<|endoftext|>
<|startoftext|>
 
मैं तैरा हूँ समुन्दर भी, न मुझकोतुम डुबा देना
अगर रखती इरादों में हो गहराई, बता देना
 
तिरे लब का सितमखाना, है खुशबू की करीबी पे
पय-ए-इक्सीर सी हसरत, रिवायत ये निभा देना
 
तिरे ज़ुल्फ़ों का दीवाना, हूँ काजल से बहुत ज़ख़्मी
हो बहकाना ज़रूरी तो मुझे कुछ तो, पिला देना
 
यूँ मज़हब सा निभाऊँगा, मैं रिश्तों की खुमारी को
मैं बुतखाना बना दूंगा, ज़रा तुम मुस्कुरा देना
 
रहा उलझा हुआ अकसर, मैं हसरत की निदामत से
ज़मी सर सब्ज़ है ख्वाबोँ की, दो ख्वाइश दबा देना
 
<|endoftext|>
<|startoftext|>
 
जो भिगोती थी हमें हर रोज़ केरल की तरह
हो गयी है आज हमसे रूठ, राजस्थान वो
 
हसरतें मेरी बिहारी सी हमेशा ही रहीं
कर गयी है ज़िन्दगी, आज़ाद हिन्दुस्तान वो
 
हम हुए फिर से जवां जबसे हुई कश्मीर तू
सुन बनी आतंकवादी, मेरी राहत-जान वो
 
रोक है हर शौक पे मेरे लगी गुजरात सी
इत्मिना अब भी नहीं है, मेरी आफ़त-जान वो
 
यूँ नहीं बिन सोच-समझे, हम हुए हरयाणवी
जट्ट बुद्धि से ही बनता है बड़ा इन्सान वो
 
<|endoftext|>
<|startoftext|>
 
वो सपना, जिस की हलकों मे, बहुत आराम आता है
छलक कर ओंठ से, नगमों का बन, पैगाम आता है
 
हमें लगता नहीं था, दिल कभी पंचर भी होगा पर
मगर अफ़सोस की, इस बात का इलजाम आता है
 
हमारी हर खता भूली, इनायत राज़दारी की
शहर के कुछ शरीफों में, हमारा नाम आता है
 
शराफत है बड़ी इक चीज़, वाइज़ ने सिखाया था
मगर उम्र-ए-बगावत में, कहाँ सब काम आता है
 
सुनो अब सोचना कुछ नहीं, बाकी रहा है पर
कलपती चाह को, तुम से सटा, आराम आता है
 
बहुत छिपते-छिपाते, चल रहा है, सब यहाँ अबतक
नतीजा है, हमारे नाम में, बेनाम आता है
 
<|endoftext|>
<|startoftext|>
 
ये अंधड़ का अँधेरा है या खोया सब नसीबों में
दिल-ए-रेगिस मिला हमको नफ़ी के इन सराबों में
 
ज़रा अब सुरमें दानी से निकालो ख्वाब की हलकें
कभी तो अस्ल की शकलें लगा दो इन शबाबों में
 
कहीं नाहक अचानक से हों तुम से फिर मुलाक़ातें
न जाने क्यों छुपाता है शहर तुमको किताबों में
 
वही नुख्ता जो ठोड़ी पर खिला हर्फ़ों की बाली संग
लगा लो तुम ग़ज़ल के संग मिलो हमको खराबों में
 
चुभे कीकड़ की छावों सी, भसक रस्मों रिवाजों की
कहो तो बांध लें निस्बत तुमारी हम रक़ाबों में
 
लगा बेनाम हर चेहरा, फ़ना सब धूल में आलम
बहुत ही झूठ सा सच है मिला हमको हिसाबों में
 
<|endoftext|>
<|startoftext|>
 
वो गुड़ सी बात करता है, निभाना भूल जाता है
दिनों के फेर से खुद को, बिताना भूल जाता है
 
कभी मिलता है खोया सा, कभी टूटा सा गलियों में
कभी पूछो तो शायर है, बताना भूल जाता है
 
ज़माने भर की रौनक को, बहा कर अश्क़ में अपने
जगा रक्खा है आँखों को, सुलाना भूल जाता है
 
बचा रखता है दामन को, हवाओं की शरारत से
मगर वो दौलत-ए-दिल को, बचाना भूल जाता है
 
बहुत उस्ताद शायर है, जो हर्फ़ों को सजाकर के
खुदी के ज़ख्म पर मरहम, लगाना भूल जाता है
 
गुले गुलज़ार कहते है सभी उस दिल की दौलत को
दबा रहता है कर्ज़ों में चुकाना भूल जाता है
 
हसीं दुनिया बसा रक्खी है उसने दिल के भीतर ही
नज़र बस शोख उसकी, मुसकराना भूल जाता है
 
यूँ जिस्मों की कशिश रखना, ग़लतफ़हमी है चाहत की
रुहानी ही ये जज़्बा है सिखाना भूल जाता है
 
जुदा रखता है वो सबसे खुदाई में, बेनामी में
फकत इस सूफियापन को ज़माना भूल जाता है
 
<|endoftext|>
<|startoftext|>
 
तुम लौट आना
जैसे किसी स्त्री के गर्भ में
लौटता है नया जीवन
जैसे लौट आती है आवाजें
चट्टानों से टकराकर हर बार
जैसे हर पराजय के बाद
फिर से लौट आती है उम्मीद।
 
तुम उस तरह मत लौटना
जैसे क्षणिक सुख बिखेर कर
वापस लौट आती है लम्बी उदासी।
 
तुम लौटना
जैसे गहरे जख्म के बाद
खिलखिलाती हुई
वापस लौट आती है शरीर पर त्वचा
जैसे पतझड़ में टूटी पत्तियाँ
लौट आती है वसंत में
जैसे आंगन में फुदकती शावक चिड़ियाँ
लौट आती है घोंसले में सुरक्षित
 
तुम लौट आना हर बार
जैसे लम्बी दूरी तय करके
प्रवासी पक्षियाँ
सही रास्ते लौट आती है अपने घर
तुम लौट आना
उन शब्दों की तरह
जिनसे मेरी हर कविता मुक्कमल होती है।
 
<|endoftext|>
<|startoftext|>
 
तुम्हारा प्रेम बारिश की बूँदें है
कल सारी रात बरसता रहा आकाश
मैं एक पेड़ बन भींगता रहा
तुम मेरी जड़ों में घुलती रही रात भर
देखो न तुम्हारी छुअन से
पत्ती-पत्ती,डाल-डाल,फूल-फूल
दूर तक फैले घास
झिलमिला रहा है सब कुछ
बारिश से धुल कर सुबह की धूप
तुम्हारी कोमल हँसी की तरह पवित्र बन
मेरे चेहरे पर गिरती है
मेरे अंदर खिल उठते हैं कई-कई कमल
तुम खिड़कियों से दूर बहती
हुगली नदी सा उद्दाम
इस वक्त बह रही हो मेरी नसों में
मेरा हृदय वह सागर जहाँ तुम्हें उतरना है
बंगाल की खाड़ी से उठती
मानसूनी हवाओं की नमी
तुम्हारे बालो को भिंगोती
तुम्हारी आँखों में उतर आई है इस वक्त
इस वक्त तुम्हारी आँखें
पड़ोस का 'मीठा तालाब' हो गई है
जहाँ सदा आकाश बन झिलमिलाता हूँ
जिसे तैर पार किया अनगिनत बार
पर आज न जाने क्यूँ
मैं डूबा जा रहा हूँ?
 
<|endoftext|>
<|startoftext|>
 
रेत की देह पर
नदी की असंख्य प्रेम कहानियाँ है
नदी पत्थर को छूती है
पत्थर काँपता है
और बिना कुछ सोचे नदी को चूमता है
नदी उसका आलिंगन करती है
पत्थर उतरता है धीरे-धीरे
नदी के दिल में
गहरे और गहरे
नदी के साथ प्रेम क्रीड़ा करता हुआ
पत्थर बहता है नदी के साथ
पत्थर मदहोश हो
टकराता है पत्थरों से
टूटता है पिघलता है
और रेत बन जाता है
प्रेम में हर पत्थर
हर चट्टान को
अंततः रेत होना होता है
जिस पर बच्चे खेलते हैं
जिस पर एक प्रेमी लिखता है
अपनी प्रेमिका का नाम
जिससे घर बनते हैं।
 
<|endoftext|>
<|startoftext|>
 
उम्मीद
एक नवजात चिड़ियाँ की आँखों में बसा
खुले आकाश की पहली उड़ान है
हर पतझड़ के बाद
खिलखिलाते वसंत का आगमन
एक उम्मीद लिए आती है
आम के पेड़ों पर लदी मंजरियाँ
डालियों पर छाये
पलाश,सेमल और कचनार
तेज धूप में
बहादुर सैनिक की तरह डँटा
दुपहरिया का फूल
कटे पेड़ की ठूँठ पर सिर उठाए
ताजे टटके पत्ते
एक उम्मीद की तरह उग आते हैं
उम्मीद एक नाविक की आँखों में
कलकल बहती नदी है
तुफानी रातों में समुद्र को
राह दिखाता आकाशदीप
धरती की आँखों पर आकार लेता
सबसे सुंदर सपना
वसंत एक उम्मीद का नाम है
इस वक्त धरती
उम्मीद से कितनी हरी-भरी लग रही है।
 
<|endoftext|>
<|startoftext|>
 
वह सारी रात आकाश बुहारती रही
उसका दुपट्टा तारों से भर गया
टेढ़े चाँद को तो उसने
अपने जूड़े मे खोंस लिया
खिलखिलाती हुई वह
रात भर हरसिंगार सी झरी
नदी के पास
वह नदी के साथ बहती रही
इच्छाओं के झरने तले
नहाती रही खूब-खूब
बादलों पर चढ़कर
वह काट आई आकाश के चक्कर
बारिश की बूँदों को तो सुंदर सपने की तरह
उसने अपनी आँखों में भर लिया
आईने में आज वह सबसे सुंदर दिखी
उसके हृदय के सारे बंद पन्ने खुलकर
सेमल के फाहे की तरह हवा में उड़ने लगे
रोटियाँ सेंकती हुई
कई बार जले उसके हाथ
उसने आज
आग से लड़ना सीख लिया।
 
<|endoftext|>
<|startoftext|>
 
पहली बार
हमने लुटाए
अंजुरी भर-भर कर तारें
पहली बार
हमने समेटे
बाँह भर कर आकाश
पहली बार
हमने सुनी
पृथ्वी के चलने की आवाज़
नदी के दिल की धड़कन
दो देहों के बीच बजने वाला संगीत
पहली बार हमने सुनी
धरती के किसी अँधेरे कोने से
बाहर आने को आतुर
अंकुरित बीज की किलकारी
पहली बार
हमने जाना
फूलों के हंसने का रहस्य
बसंत के आने का आनंद
जमे हुए मौन का अर्थ
पहली बार
समय से तेज भागते हुए
हमने मापी पूरी पृथ्वी
पहली बार हमने सीखा
जी-जी कर मरना
पहली बार हमने सीखा
मर-मर कर जीना।
 
<|endoftext|>
<|startoftext|>
 
मानसूनी हवाओं की प्रेम अग्नि से
कतरा-कतरा पिघल रहा है आकाश
सावन वह स्याही है
आकाश जिससे लिखता है
धरती को प्रेम पत्र
मेरे असंख्य पत्र जमा है
तुम्हारी स्मृतियों के पिटारे में
शालिक पंक्षी का एक जोड़ा डाकिया बन
जिसे हर रोज
छत की मुंडेर पर तुम्हे सौंपता है
जिसे पढ़ न लो गर
तुम दिन भर रहती हो उदास
तुम्हारी आँखें निहारती रहती है आकाश
ओ सावन!
तुम इस बार लिख दो न
धरती के सीने पर असंख्य प्रेम पत्र
हर लो
अपने प्रियजनों के चेहरे पर फैली गहरी उदासी
ओ सावन!
कुछ ऐसे बरसो
कि किसी पेड़ से न टंगा मिले कोई किसान।
 
<|endoftext|>
<|startoftext|>
 
हुगली नदी के दोनों किनारों को जोड़ता
एक सौ तीस वर्षों से खड़ा है
असंख्य यात्राओं का गवाह
यह पुराना और जर्जर जुबिली ब्रिज।
इसके समानांतर
इसकी जगह लेने को तैयार
शान से खड़ा है एक नया ब्रिज अनाम
जैसे बूढ़े पिता की जगह लेने
तैयार खड़ा हो एक युवक
छुटपन में यात्राओं पर जाते हुए
खड़खडाते ब्रिज पर रेंगती रेलगाड़ी देखकर
रोमांचित हो जाते थे हम
हमारी यात्राओं के रोमांच में
हमेशा शामिल होता था यह पुराना ब्रिज।
जब इसे पार करती थी रेलगाड़ी
माँ अपने बटुए से निकाल कर एक सिक्का
डाल देती थी नदी में
लेकर गंगा मैया का नाम
तब अक्सर सोचता था
क्या करती होगी नदी उन सिक्कों का
क्या खरीदती होगी अपने लिए मनपसंद सामान?
रेलगाड़ी की यात्रा से ज्यादा आकर्षित करता हमें
खड़खड़ाता ब्रिज
और उससे टकराती सिक्कों की खनक
जो संगीत की तरह गूँजती थी हमारे कानों में
जिसकी प्रतिध्वनि यात्राओं के बाद भी
करती थी हमें रोमांचित।
अब जबकि तैयार है एक नया ब्रिज
इस पुराने की जगह लेने
क्या सोचेगा वह पुराना ब्रिज
जब दौड़ेगी पूरे वेग से रेलगाड़ी
नए ब्रिज पर
पुराने को ठेंगा दिखाते हुए
उस दिन लौटेगी ब्रिज की पुरानी स्मृतियाँ
उस दिन स्मृतियों की अँधेरी गुफा में
खो जाएगा ब्रिज
उसके मौन सन्नाटे को तोड़ेगा
नए ब्रिज की खड़खड़ाहट
और सिक्कों की खनखनाहट
जिसकी प्रतिध्वनि उसे कर देगा बेचैन।
इस तेज भागते समय में
जबकि हमारी पुरानी स्मृतियाँ
तेजी से हो रही है क्षीण
वर्तमान को एक अंधे रफ्तार की जरूरत है
अपनी लाचारी पर सिसकते हुए
नि:सहाय बूढ़ा ब्रिज त्याग देगा अपने प्राण
उस दिन।
 
<|endoftext|>
<|startoftext|>
 
शब्दों में ही जन्मा हूँ
शब्दों में ही पला
मैं शब्द ओढ़ता बिछाता हूँ
जैसे सभ्यता के भीतर
सरपट दौड़ता है उसका इतिहास
सदियों का सफर तय करते हुए
ये शब्द मेरे लहू में दौड़ रहे हैं
मैं शब्दों की यात्रा करते हुए
खुद को आज
ऐसे शब्दों के टीले पर खड़ा
महसूस कर रहा हूँ
गोकि
ढेर सारे झूठे और मक्कार शब्दों के बीच
धर दिया गया हूँ
क्या करूँगा उन शब्दों का
जिससे एक बच्चे को हँसी तक न दे सकूँ
एक बूढ़ी माँ की आखिरी उम्मीद भी
नहीं बन सकते मेरे शब्द
मेरे शब्द नहीं बन सकते
भूखे की रोटी
एक बेकार युवक का सपना भी नहीं
क्या करूँगा उन शब्दों का
जिनसे मौत की इबारतें लिखी जाती है
जिनसे फरेबी नारे बनते है
मेरे शब्दों!
तुम वापस जाओ
जंगलों को पार करो
खेतों में लहलहाओ
किसी चिड़िया की आँखों में बस जाओ
नदियों को पार करो
सागर सा लहराओ
जाओ!
कि तुम्हे लंबी दूरी तय करनी है
बनना है अभी थोड़ा सभ्य।
 
<|endoftext|>
<|startoftext|>
 
(अपने मित्र स्वपन रॉय की पेंटिंग देखकर)
बुद्ध तुम उठो!
कि घायल है बोधिवृक्ष
काँप रहे हैं मठों के दरों-दीवार
लहूलुहान प्रार्थनास्थल
लगातार गहरा रहे अंधकार में
आदमी के चेहरे को नहीं सूझ रहा
आदमी का चेहरा
बदहवास आदमी
बुदबुदा रहा है तुम्हारा नाम
टकटकी लगाए तुम्हारी ओर।
 
बुद्ध तुम उठो!
कि आदमी की स्मृतियों के घेरे से
बाहर हो रहे हैं तुम्हारे संदेश
अब शांति और अहिंसा जैसे शब्द
एक मुहावरा बन कर रह गया है मात्र
जो आजकल राष्ट्राध्यक्षों के जुबान की
शोभा बढ़ाने के आते है काम।
 
बुद्ध तुम उठो!
कि तुम्हारी आँखों के खुलने से
हो एक नया उजियारा
दूर हो अनंत अंधकार
रक्त-रंजित धरती
हरहरा जाए फिर एकबार
आदमी का पहाड़ सा दर्द थोड़ा कम हो।
 
बुद्ध तुम उठो!
इस धरती का संताप थोड़ा हर लो
क्योंकि देवताओं ने छेड़ रखी है लड़ाइयाँ
देवताओं के खिलाफ।
 
<|endoftext|>
<|startoftext|>
 
अभी-अभी खोली है नई किताब
और भक्क से आई सुवासित गंध ने
किया है मेरा स्वागत।
 
नई किताब की गंध में
मैं अक्षरों की सुगंध
महसूस कर पा रहा हूँ कहीं भीतर
उन विचारों की सुगंध भी
जो इन अक्षरों के भीतर कहीं दबी पड़ी है।
 
नई किताब की गंध में
उम्र के तपे दिनों
स्याह रातों की सुगंध है
और कुछ अधूरे सपनो का भी।
नई किताब की गंध में
उस आदमी के पसीने की सुगंध है
जिनके हाथों ने टांके हैं अक्षर।
 
नई किताब की गंध में
शामिल है एक कटे हुए पेड़ की घायल इच्छाएँ
एक चिड़ियाँ का उजड़ा हुआ आशियाना
और किसी बच्चे के
स्मृतियों में गुम गए बचपन की गंध।
 
अभी-अभी खोली है नई किताब
मैं विचारों के साथ-साथ
एक पेड़,एक चिड़ियाँ,
कुछ अधूरे सपनों,छूटी स्मृतियों
और पन्नों पर अक्षर टाँकते
दो हाथों की कहानी पढ़ रहा हूँ।
 
<|endoftext|>
<|startoftext|>
 
केले के पत्तों पर
बूँदें मोतियों सी उछल रही है
नीचे उछलते कूदते बच्चे
 अंजुरी भर ‌‌‌भर कर
लूट रहे हैं सृष्टि का वैभव
सावन
बच्चों की हँसी मे झर झर बरस रहा है ।
 
<|endoftext|>
<|startoftext|>
 
चारों तरफ चुप्पियाँ थी
सारे पेड़ चुप थे
जबकि उसके विरुद्ध तमाम साजिशें जारी थी
एक कोयल की कूक से टूटी खामोशी
आकाश का सीना छलनी
फिर भी चुप्पियाँ तारी
बादलों के लिए असहनीय थी यह स्थिति
गरज पड़ा बादल
पहाड़ चुप था
जबकि सैकड़ों ज़ख्मों के निशान स्पष्ट थे
एक प्रेमी ने
अपनी प्रेमिका का नाम जोर से पुकारा
पहाड़ बोलने लगा
सिकुड़ते तलाब की चुप्पी
तो एक बच्चे के लिए बिल्कुल असहनीय थी
उसने तलाब की तरफ एक कंकड़ उछाला
एक कंकड़ से काँप उठा तलाब
शहरों,कस्बों और गाँवों में
अब भी कुछ लोग थे
चुप्पियों के खिलाफ
हवा में लहराती जिनकी मुट्ठियों की अनुगूँज
सत्ता के गलियारे तक पहुँच ही जाती थी
पर आश्चर्य है
तुम्हारी चुप्पियाँ कभी क्यूँ नहीं टूटती?
 
<|endoftext|>
<|startoftext|>
 
यह आधी रात का समय है
जब सारे खाए पीए अघाए लोग
अपने दड़बे में चैन की नींद सोए है
सड़क के पार एक बच्चा रोए जा रहा है
रोते हुए बच्चे की भूख
मकानों से बार-बार टकराकर
घायल हो गिर रही है जमीन पर
 
यह कैसा समय है
कि बच्चे रोते चले जा रहे हैं
फिलीस्तीन से वियतनाम तक
नामीबिया से सीरिया तक
कालीहांडी से मराठवाड़ा तक
और वातानुकूलित कमरों के कान बंद हैं
राष्ट्रीय योजनाओं और घोषणा पत्रों से बाहर है
रोते हुए बच्चे
देश के नक्शे पर पड़े जिन्दा धब्बे
 
यह कैसा समय है
जब देश के अनाज का एक चौथाई
चील, कौवों और चूहों के नाम कर छोड़ा गया है
रोते हुए भूखे बच्चे का हिस्सा
किसी फाइल में दर्ज नहीं है
 
बच्चा रोए जा रहा है
गोल-गोल रोटी सा चाँद आकाश में हँसता है
बच्चे के पीछे विज्ञापन में मुस्कुराता एक चेहरा
देश की यशगाथा गा रहा है
और बच्चा है कि रोए जा रहा है।
 
<|endoftext|>
<|startoftext|>
 
राहत शिविरों में
बच्चे पढ़ रहे हैं
बच्चे इतिहास के पन्नों में
ढूंढ रहे हैं अपना शहर
और भूगोल में अपना घर
बच्चे तय नहीं कर पा रहे हैं
अपना ईश्वर।
 
डर इन बच्चों की दुनिया में
अनचाहे मेहमान की तरह
आकर ठहर गया है
डर ठहर गया है इनकी हड्डियों में
धमनियों में लहू बनकर
और सपनों में बनकर हत्यारा
यहाँ तक कि
सन्नाटे के बीच पड़ोसियों के
पांव की हल्की आहट से भी
डरे हुए हैं बच्चे।
बच्चे समझ नहीं पा रहे हैं
शहर का नया व्याकरण
आदमी की बर्बरता के
जिंदा अवशेष बच्चे
अपने शहर की भाषा के
बदल दिए जाने के
बन रहे हैं चश्मदीद गवाह।
 
बच्चों के सीने पर
दिख रहे हैं
सभ्यता के दिए
गहरे जख्मों के निशान।
 
<|endoftext|>
<|startoftext|>
 
उसने तुम्हें लूटा
तुम उत्सव मनाते रहे
उसने तुम्हें ठगा
तुम प्रशस्ति गीत गाते रहे
उसने चिल्ला –चिल्ला कर झूठ बोले
तुम तालियां बजाते रहे
उसने हत्याओं को बड़ी चालाकी से
अत्महत्याओं में तब्दील कर दिया
तुम सिर्फ शोक में आँसू बहाते रहे
 
तुम जो घटनाओं पर
चुप्पी साध लेते हो
निकाल लेते हो बगल से चुपचाप
बंद कर लेते हो
अपने खिड़कियाँ और दरवाजें
भीतर का अंधेरा कम तो नहीं होता
बढ़ता है
वे तुम्हारी चुप्पी को
अपनी योग्यता का प्रमाण पत्र मान बैठते हैं
और इसे अपने पक्ष में
विज्ञापन की तरह इस्तेमाल करते हैं
वे तुम्हारे चेहरे को
अपना मुखौटा बनाकर बच निकलते हैं
और तुम्हारे ही खिलाफ गवाही देने
वे अमरबेल की तरह फैल जाते हैं
तुम्हारे विचारों पर
तुम्हारे सवालों पर
यहाँ तक की तुम्हारे इतिहास पर भी
और तुम्हें नपुंसक सिद्ध करने की कोशिश करते हैं
 
वे धर्मग्रंथों की आयतों को
चुपके से बदल डालते हैं
हर तर्क पर तुम्हें
आस्था के सामने ला पटकते हैं
वे ईश्वर का भी
 इस्तेमाल कर लेते हैं तुम्हारे खिलाफ
याद रखना
तुम्हारी चुप्पी
एक दिन खंजर में बदल जाएगी
उतर जाएगी चुपचाप
तुम्हारे ही सीने में।
 
<|endoftext|>
<|startoftext|>
 
शब्दों का सीना छलनी है
रक्तरंजित एक एक अक्षर
अभी मैं लिख भी डालूँ एक कविता
 नहीं पता तुम्हारा दर्द कितना कम हो जाएगा?                                    
 
इस वक्त तुम्हारी मासूमीयत पर
 नजर गड़ाएँ बैठें हैं दरिंदे
वे तितलियों के पंख नोच डालना चाहतें हैं
बेरहमी से मसल डालना चाहतें हैं कोमल फूल
यहाँ तक कि
वे छीन लेना चाहतें हैं तुम्हारे हिस्से का आक्सीजन
तुम्हारी सांसें
तुम्हारा बचपन
तुम्हारी हँसी
कुछ भी सुरक्षित नहीं रहा
सबसे सुरक्षित हाथों में अब
शर्म के सारे नकाब व्यर्थ है हमारे लिए
हमारा शर्म भी आज शर्मिंदा है
हम शर्मिंदा है अपने होने पर
 
मेरी दुनिया के बच्चों
हमें माफ करना
तुम्हें महफूज रखने में
व्यर्थ साबित हो रही हैं सारी किताबें ,
धर्मग्रंथ और कानून की मोटी-मोटी पोथियाँ
व्यर्थ सारे दर्शन और ज्ञान विज्ञान
व्यर्थ सारी प्रार्थनाएँ और नारें
व्यर्थ साबित हो रहा है तुम्हारा ईश्वर
विकास के सारे आंकड़े व्यर्थ
 
अपनी व्यर्थता पर
आईने को चहरा कैसे दिखलाऊँ
इस बेशर्म समय में
क्या करूँ कि थोड़ा आदमी कहलाऊँ?
 
<|endoftext|>
<|startoftext|>
 
वे हमेशा धारा के विरूद्ध तैरने वाले लोग थे
अंधियाँ उन्हें छूने से डरती थी
ज़िद पकड़ ली तो
वे आसमान को भी अपने सीने पर झुका लेते थे
पास से गुजरने पर
फूल भी उन्हें सलामी देते
दुनिया में कोमलता बचाए रखने के लिए
उन्होने हमेशा काँटों भरी राह चुनी
उनकी आँखें बेहतर दुनिया के ख्वाब बुनी
 
तेज हवा में जैसे
दो हथेलियाँ लौ को बुझने से बचा लेती है
वे घने अंधेरे में भी
अपने दिलों में बचा लेते थे
प्रेम की थोड़ी उजास
और उम्मीद की टिमटिमाती रोशनी
 
वे ऐसी चट्टानें थी
जो खुद पर घास और शैवाल उगने देने के बावजूद
अपने अंदर दावानल बचाए रखती थी
वे युद्ध ,हिंसा ,नफरत
और दुनिया के तमाम छल प्रपंच के विरुद्ध थे
इसलिए राजा,सम्राट,शासक
यहाँ तक की ईश्वर को उनसे सबसे ज्यादा खतरा था
 
वे दीवारों में चुनवा दिये गए
गोलियों से छलनी किए गए
वे ज़िंदा जलाए गए
सूलियों पर लटकाए गए
 
वे इस दुनिया में बचे उन थोड़े लोगों में से थे
जिन्हें यह आशा थी
कि वे इस दुनिया को ख़त्म होने से बचा लेंगे
जिन्होने इस बेशर्म समय में
मरने से इंकार किया था।
 
<|endoftext|>
<|startoftext|>
 
नेकी बदी की
गठरी बाँधे
खूँटी-खूँटी टँगे हैं लोग
       किसे क्या बताएँ
       सब अपने
       रंगों में ही रंगे हैं लोग ।
 
दुनिया लगती है
बेमानी
आसमान झूठा लगता है
अपने सब
जब रंग बदलते
मीठा दूध मठा लगता है
       तंग गली में
       दौड़ लगाते
       देख-देख कर ठगे हैं लोग ।
 
कोहरे को
परदा मत समझो
इसके पीछे क्या कर लोगे
नदिया की धारा
बहने दो
रोकोगे तो ख़ुद भोगेगे
       पुल पर क्या
       चल पाएँगे ये
       रेलिंग पर जो टंगे हैं लोग ।
 
<|endoftext|>
<|startoftext|>
 
                    मेरे अंतस में मत झाँको
      आँख तुम्हारी नम होगी
      गीतों में मेरे डूबो तो
      पीड़ाएँ कुछ कम होंगी ।
 
जीवन तो मृगतृष्णाओं के
जंगल जैसा है
जैसा तुमने सोचा समझा
जीवन वैसा है
      एक चढ़ाई पार करो बस
      धरती आगे सम होगी ।
 
अंतहीन ऊर्जा बिखरी
जो मुझे दीखती है
गिर-गिरकर फिर-फिर मत चढ़ना
उम्मीद सीखती है
      लक्ष्य बना कर नहीं चले तो
      सोच तुम्हारी भ्रम होगी ।
 
नदिया पर्वत काट-काट कर
आगे बढ़ा करे
अपनी ऊँचाई सिर लादे
पर्वत डरे-डरे
      साथ-साथ चलने की इच्छा
      जीवन का अनुक्रम होगी ।
 
<|endoftext|>
<|startoftext|>
 
निगाहों दिल का अफ़साना करीब-ए-इख्तिताम आया ।
हमें अब इससे क्या आया शहर या वक्त-ए-शाम आया ।।
 
ज़बान-ए-इश्क़ पर एक चीख़ बनकर तेरा नाम आया,
ख़िरद की मंजिलें तय हो चुकी दिल का मुकाम आया ।
 
न जाने कितनी शम्मे गुल हुईं कितने बुझे तारे,
तब एक खुर्शीद इतराता हुआ बला-ए-बाम आया ।
 
इसे आँसू न कह एक याद अय्यामें गुलिश्ताँ है,
मेरी उम्रे खाँ को उम्रे रफ़्ता का सलाम आया ।
 
बेरहमन आब-ए-गंगा शैख कौशर ले उड़ा उससे,
तेरे होठों को जब छूता हुआ मुल्ला का जाम आया |
 
<|endoftext|>
<|startoftext|>
 
सफ़-ए-अव्वाल से फ़क्त एक ही मयक्वार उठा ।
कितनी सुनासान है तेरी महफ़िल साकी ।।
 
ख़त्म हो जाए न कहीं ख़ुशबू भी फूलों के साथ,
यही खुशबू तो है इस बज़्म का हासिल साखी ।
 
<|endoftext|>
<|startoftext|>
 
वतन फिर तुझको पैमाने-वफ़ा देने का वक़्त आया
तिरे नामूस पर सब कुछ लुटा देने का वक़्त आया
 
वह ख़ित्ता देवताओं की जहां आरामगाहें थीं
जहां बेदाग़ नक़्शे-पाए-इंसानी से राहें थीं
 
जहां दुनिया की चीख़ें थीं, न आंसू थे न आहें थीं
उसी को जंग का मैदां बना देने का वक़्त आया
 
वतन फिर तुझको पैमाने-वफ़ा देने का वक़्त आया
रुपहली बर्फ पर है सुर्ख़ ख़ूं की आज इक धारी
 
सहर की नर्म किरनों ने यहां दोशीज़गी खोई
हुई आलूदा यह मासूम दुनिया अप्‍सराओं की
 
अब इन नापाक धब्‍बों को मिटा देने का वक़्त आया
वतन फिर तुझको पैमाने-वफ़ा देने का वक़्त आया
 
गिराकर हर निज़ाए-दर्मियां की चारदीवारी
सियासत की धड़ेबाज़ी, ज़बां की तफ़रिक़ाकारी
 
मिटा कर सूबा-ओ-ईमानो-मिल्‍लत की हदें सारी
हिमाला पर नयी सरहद बना देने का वक़्त आया
 
वतन फिर तुझको पैमाने-वफ़ा देने का वक़्त आया
हर इक आंसू का शोला जज़्ब करके दिल के ख़िर्मन में
 
हर इक फ़रियाद की लै ढाल कर इक अज़्मे-आहन में
हर इक नारे की बिजली करके आसूदा निशेमन में
 
हर इक बिजली को दुश्‍मन पर गिरा देने का वक़्त आया
वतन फिर तुझको पैमाने-वफ़ा देने का वक़्त आया
 
हर इक बाज़ारो-कू को रज़्मगह शायद बनाना हो
हर इक दीवारो-दर पर मोर्चा शायद बनाना हो
 
ख़ुद अपनी किश्‍त को आतिशकदा शायद बनाना हो
हर इक चप्‍पे पे आहूती चढ़ा देने का वक़्त आया
 
वतन फिर तुझको पैमाने-वफ़ा देने का वक़्त आया
 
यह अहले-ख़ाना की ग़ासिब लुटेरों से लड़ाई है
यह चढ़ती रात की रौशन सवेरों से लड़ाई है
 
चराग़े - आदमियत की, अंधेरों से लड़ाई है
हर इक बस्‍ती में इंसां को सदा देने का वक़्त आया
 
वतन फिर तुझको पैमाने-वफ़ा देने का वक़्त आया
निक़ाबे-सुर्ख़ के पीछे है पीली शक्‍ले-ख़ाक़ानी
 
वही सफ़्फ़ाक नज़रें हैं, वही है चीने पेशानी
वही चंगेज़ का जज़्बा, वही ख़्वाबे- जहांबानी
 
अब इन ख़्वाबों को मट्टी में मिला देने का वक़्त आया
वतन फिर तुझको पैमाने-वफ़ा देने का वक़्त आया
 
जबानाने-वतन आओ क़तार अन्‍दर कतार आओ
दिलों में आग, नज़रों में लिए बर्को-शरार आओ
 
बढ़ो, क़हरे-ख़ुदा अब बन के सूए-कारज़ार आओ
जलाले-ग़ैरते-क़ौमी दिखा देने का वक़्त आया
 
वतन फिर तुझको पैमाने-वफ़ा देने का वक़्त आया
 
बहादुर हिन्‍द के लड़ते हैं कैसे आज दिखलाओ
रिवायाते-शुजाअत को नये कुछ बाब दे जाओ
 
मिटो तो दास्‍तानें हों, जियो तो ताज़दार आओ
लहू का, मां को फिर टीका लगा देने का वक़्त आया
 
वतन फिर तुझको पैमाने-वफ़ा देने का वक़्त आया
 
<|endoftext|>
<|startoftext|>
 
भूले से भी लब पर सुख़न अपना नहीं आता
हाँ हाँ मुझे दुनिया में पनपना नहीं आता
 
दिल को सर-ए-उल्फ़त भी है रुसवाई का डर भी
उस को अभी इस आँच में तपना नहीं आता
 
ये अश्क-ए-मुसलसल हैं महज़ अश्क-ए-मुसलसल
हाँ नाम तुम्हारा मुझे जपना नहीं आता
 
तुम अपने कलेजे पे ज़रा हाथ तो रक्खो
क्यूँ अब भी कहोगे के तड़पना नहीं आता
 
मै-ख़ाने में कुछ पी चुके कुछ जाम ब-कफ़ हैं
साग़र नहीं आता है तो अपना नहीं आता
 
ज़ाहिद से ख़ताओं में तो निकलूँगा न कुछ कम
हाँ मुझ को ख़ताओं पे पनपना नहीं आता
 
भूले थे उन्हीं के लिए दुनिया को कभी हम
अब याद जिन्हें नाम भी अपना नहीं आता
 
दुख जाता है जब दिल तो उबल पड़ते हैं आँसू
'मुल्ला' को दिखाने का तड़पना नहीं आता
 
<|endoftext|>
<|startoftext|>
 
दिल की दिल को ख़बर नहीं मिलती
जब नज़र से नज़र नहीं मिलती
 
सहर आई है दिन की धूप लिए
अब नसीम-ए-सहर नहीं मिलती
 
दिल-ए-मासूम की वो पहली चोट
दोस्तों से नज़र नहीं मिलती
 
जितने लब उतने उस के अफ़साने
ख़बर-ए-मोतबर नहीं मिलती
 
है मक़ाम-ए-जुनूँ से होश की रह
सब को ये रह-गुज़र नहीं मिलती
 
नहीं 'मुल्ला' पे उस फ़ुग़ाँ का असर
जिस में आह-ए-बशर नहीं मिलती
 
<|endoftext|>
<|startoftext|>
 
दुनिया है ये किसी का न इस में क़ुसूर था
दो दोस्तों का मिल के बिछड़ना ज़रूर था
 
उस के करम पे शक तुझे ज़ाहिद ज़रूर था
वरना तेरा क़ुसूर न करना क़ुसूर था
 
तुम दूर जब तलक थे तो नग़मा भी था फ़ुग़ाँ
तुम पास आ गए तो अलम भी सुरूर था
 
इस इक नज़र के बज़्म में क़िस्से बने हज़ार
उतना समझ सका जिसे जितना शुऊर था
 
इक दर्स थी किसी की ये फ़न-कारी-ए-निगाह
कोई न ज़द में था न कोई ज़द से दूर था
 
बस देखने ही में थीं निगाहें किसी की तल्ख़
शीरीं सा इक पयाम भी बैनस-सुतूर था
 
पीते तो हम ने शैख़ को देखा नहीं मगर
निकला जो मै-कदे से तो चेहरे पे नूर था
 
'मुल्ला' का मस्जिदों में तो हम ने सुना न नाम
ज़िक्र उस का मै-कदों में मगर दूर दूर था
 
<|endoftext|>
<|startoftext|>
 
ख़मोशी साज़ होती जा रही है
नज़र आवाज़ होती जा रही है
 
नज़र तेरी जो इक दिल की किरन थी
ज़माना-साज़ होती जा रही है
 
नहीं आता समझ में शोर-ए-हस्ती
बस इक आवाज़ होती जा रही है
 
ख़मोशी जो कभी थी पर्दा-ए-ग़म
यही ग़म्माज़ होती जा रही है
 
बदी के सामने नेकी अभी तक
सिपर-अंदाज़ होती जा रही है
 
ग़ज़ल 'मुल्ला' तेरे सेहर-ए-बयाँ से
अजब एजाज़ होती जा रही है
 
<|endoftext|>
<|startoftext|>
 
ख़मोशी साज़ होती जा रही है
नज़र आवाज़ होती जा रही है
 
नज़र तेरी जो इक दिल की किरन थी
ज़माना-साज़ होती जा रही है
 
नहीं आता समझ में शोर-ए-हस्ती
बस इक आवाज़ होती जा रही है
 
ख़मोशी जो कभी थी पर्दा-ए-ग़म
यही ग़म्माज़ होती जा रही है
 
बदी के सामने नेकी अभी तक
सिपर-अंदाज़ होती जा रही है
 
ग़ज़ल 'मुल्ला' तेरे सेहर-ए-बयाँ से
अजब एजाज़ होती जा रही है
 
<|endoftext|>
<|startoftext|>
 
रह-रवी है न रह-नुमाई है
आज दौर-ए-शकिस्ता-पाई है
 
अक़्ल ले आई ज़िंदगी को कहाँ
इश्क़-ए-नादाँ तेरी दुहाई है
 
है उफ़ुक़ दर उफ़ुक़ रह-ए-हस्ती
हर रसाई में नारसाई है
 
शिकवे करता है क्या दिल-ए-नाकाम
आशिक़ी किस को रास आई है
 
हो गई गुम कहाँ सहर अपनी
रात जा कर भी रात आई है
 
जिस में एहसास हो असीरी का
वो रिहाई कोई रिहाई है
 
कारवाँ है ख़ुद अपनी गर्द में गुम
पाँव की ख़ाक सर पे आई है
 
बन गई है वो इल्तिजा आँसू
जो नज़र में समा न पाई है
 
बर्क़ ना-हक़ चमन में है बद-नाम
आग फूलों ने ख़ुद लगाई है
 
वो भी चुप हैं ख़मोश हूँ मैं भी
एक नाज़ुक सी बात आई है
 
और करते ही क्या मोहब्बत में
जो पड़ी दिल पे वो उठाई है
 
नए साफ़ी में हो न आलाइश
यही 'मुल्ला' की पारसाई है
 
<|endoftext|>
<|startoftext|>
 
ज़िंदगी गो कुश्ता-ए-आलाम है
फिर भी राहत की उम्मीद-ए-ख़ाम है
 
हाँ अभी तेरी मोहब्बत ख़ाम है
तेरे दिल में काविश-ए-अंजाम है
 
इश्क़ है मैं हूँ दिल-ए-नाकाम है
इस के आगे बस ख़ुदा का नाम है
 
आ कहाँ है तू फ़रेब-ए-आरज़ू
आज ना-कामी से लेना काम है
 
मैं वही हूँ दिल वही अरमाँ वही
एक धोका गर्दिश-ए-अय्याम है
 
अपने जी में ये के दुनिया छोड़ दें
और दुनिया को हमीं से काम है
 
जल चुके चश्म-ए-अइज़्ज़ा में चराग़
सो भी जा 'मुल्ला' के वक़्त-ए-शाम है
 
<|endoftext|>
<|startoftext|>
 
अरे रे अरे ये क्या हुआ, मैंने न ये जाना
अरे रे अरे बन जाए ना, कहीं कोई अफ़साना
अरे रे अरे कुछ हो गया, कोई न पहचाना
अरे रे अरे बनता है तो, बन जाए अफ़साना
 
हाथ मेरा थाम लो, साथ जब तक हो
बात कुछ होती रहे, बात जब तक हो
सामने बैठे रहो तुम, रात जब तक हो
अरे रे अरे ये क्या हुआ, मैंने न ये जाना
 
नाम क्या दें क्या कहें, दिल के मौसम को
आग जैसे लग गई, आज शबनम को
ऐसा लगता है किसी ने, छू लिया हमको
अरे रे अरे ये क्या हुआ, मैंने न ये जाना
 
तुम चले जाओ ज़रा, हम सम्भल जाएँ
धड़कनें दिल की कहीं, ना मचल जाएँ
वक़्त से आगे कहीं ना, हम निकल जाएँ
अरे रे अरे कुछ हो गया, कोई न पहचाना
 
हममें तुममें कुछ तो है, कुछ नहीं है क्या
और कुछ हो जाए तो, कुछ यक़ीं है क्या
देख लो ये दिल जहाँ था, ये वहीं है क्या
अरे रे अरे ये क्या हुआ, मैंने न ये जाना
 
याद कुछ आता नहीं, ये हुआ कबसे
हो गया मुश्क़िल छुपाना, राज़ ये सबसे
तुम कहो तो माँग लूँ मैं, आज कुछ रब से
अरे रे अरे ये क्या हुआ, कोई न पहचाना
 
सामने हैं रास्ते, हम गुज़र जाएँ
या किसी के वास्ते, हम ठहर जाएँ
अब यहाँ तक आ गए हैं, अब किधर जाएँ
अरे रे अरे कुछ हो गया, कोई न पहचाना
अरे रे अरे बनता है तो, बन जाए अफ़साना
 
<|endoftext|>
<|startoftext|>
 
अगर दिलबर की रुसवाई हमें मंजूर हो जाए
सनम तू बेवफा के नाम से मशहूर हो जाए
 
हमें फुरसत नहीं मिलती कभी आँसू बहाने से
कई गम पास आ बैठे तेरे एक दूर जाने से
अगर तू पास आ जाए तो हर गम दूर हो जाए
 
वफ़ा का वासता दे कर मोहब्बत आज रोती है
ना ऐसे खेल इस दिल से ये नाज़ुक चीज़ होती है
ज़रा सी ठेस लग जाए तो शीशा चूर हो जाए
 
तेरे रंगीन होठों को कंवल कहने से डरते हैं
तेरी इस बेरूख़ी पे हम ग़ज़ल कहने से डरते हैं
कही ऐसा ना हो तू और भी मग़रूर हो जाए
 
<|endoftext|>
<|startoftext|>
 
टूटके दिल के टुकड़े टुकड़े हो गए मेरे सीने में
आ गले लगके मर जाएं, क्या रखा है जीने में
 
अँखियों को रहने दे, अँखियों के आस पास
दूर से दिल की बुझती रहे प्यास
 
दर्द ज़माने में कम नहीं मिलते
सब को मोहब्बत से ग़म नहीं मिलते
टूटने वाले दिल होते हैं कुछ खास
दूर से दिल की बुझती रहे प्यास
 
रह गई दुनिया में नाम की खुशियाँ
तेरे मेरे किस काम की खुशियाँ
सारी उम्र हमको रहन है यूँ उदास
दूर से दिल की बुझती रहे प्यास
 
<|endoftext|>
<|startoftext|>
 
अब के सजन सावन में
अब के सजन सावन में
आग लगेली बदन में
घटा बरसेगी नज़र तरसेगी मगर
मिल न सकेंगे दो मन एक ही आँगन में
 
अब के सजन सावन में
 
दो दिलों के बीच खड़ी कितनी दीवारें
कैसे सुनूँगी मैं पिया प्रेम की पुकारें
चोरी चुपके से तुम लाख करो जतन, सजन
मिल न सकेंगे दो मन एक ही आँगन में
 
अब के सजन सावन में
 
इतने बड़े घर में नहीं एक भी झरोंका
किस तरह हम देंगे भला दुनिया को धोका
रात भर जगाएगी ये मस्त मस्त पवन, सजन
मिल न सकेंगे दो मन एक कि आँगन में
 
अब के सजन सावन में
 
तेरे मेरे प्यार का ये साल बुरा होगा
जब बहार आएगी तो हाल बुरा होगा
कांटे लगाएगा ये फूलों भरा चमन, सजन
मिल न सकेंगे दो मन एक ही आँगन में
 
अब के सजन सावन में
आग लगेली बदन में
 
<|endoftext|>
<|startoftext|>
 
आज मौसम बड़ा बेईमान है
बड़ा बेईमान है, आज मौसम
आने वाला कोई तूफ़ान है
कोई तूफ़ान है, आज मौसम
 
क्या हुआ है, हुआ कुछ नहीं है
बात क्या है पता कुछ नहीं है
मुझसे कोई ख़ता हो गई तो
इस में मेरी ख़ता कुछ नहीं है
ख़ूबसूरत है तू रुत जवान है
आज मौसम बड़ा बेईमान है
 
काली\-काली घटा दर रही है
ठंडी आहें हवा भर रही है
सबको क्या\-क्या गुमान हो रहे हैं
हर कली हम पे शक कर रही है
फूलों का दिल भी कुछ बदगुमान है
 
ऐ मेरे यार ऐ हुस्न वाले
दिल किया मैंने तेरे हवाले
तेरी मर्ज़ी पे अब बात ठहरी
जीने दे चाहे तू मार डाले
तेरे हाथों में अब मेरी जान है
 
<|endoftext|>
<|startoftext|>
 
आप का खत मिला आप का शुक्रिया
आप ने याद मुझ को किया, शुक्रिया, शुक्रिया
आप का खत मिला, शुक्रिया, शुक्रिया
आप ने याद मुझ को किया, शुक्रिया, शुक्रिया
 
प्यार में याद करना ही काफ़ी नहीं
प्यार में याद करना ही काफ़ी नहीं
आप की भूल क़ाबिल-ए-माफ़ी नहीं
कि रूठ जायेंगे हम, फिर मनाना सनम
यूँ कटा आप बिन एक छोटा-सा दिन
जैसे इक साल था
दिल का वो हाल था
आप को क्या ख़बर, क्या है दर्द-ए-जिगर
बस फ़साना कोई, इक बहाना कोई
लिख के काग़ज़ पे भेज दिया
शुक्रिया, शुक्रिया
 
आप लिखते हैं मिलने की फ़ुर्सत नहीं
आप लिखते हैं मिलने की फ़ुर्सत नहीं
छोड़िये बेरुखी है ये उल्फ़त नहीं
हम को था इन्तज़ार दिल रहा बेक़रार
शाम तक हम रहे रास्ता देखते
थक गयी जब नज़र तब मिली ये ख़बर
आप आये नहीं
काम था कुछ कहीं
पर हमें ग़म नहीं
ये भी कुछ कम नहीं
दिल के बदले लिफ़ाफ़ा मिला
शुक्रिया, शुक्रिया
 
<|endoftext|>
<|startoftext|>
 
इश्क़ बिना क्या मरना यारो इश्क़ बिना क्या जीना
गुड़ से मीठा इश्क़-इश्क़
इमली से खट्टा इश्क़
वादा ये पक्का इश्क़-इश्क़
धागा ये कच्चा इश्क़
इश्क़ बिना क्या जीना यारो इश्क़ बिना क्या मरना यारो
 
नीचे इश्क़ है ऊपर रब है इन दोनों के बीच में सब है
एक नहीं सब बातें कर लो सौ बातों का एक मतलब है
रब सबसे सोना इश्क़-इश्क़
रब से भी सोना इश्क़
हीरा ना पन्ना इश्क़-इश्क़
बस एक तमन्ना इश्क़-इश्क़
 
इश्क़ है क्या ये किसको पता ये इश्क़ है क्या सबको पता
ये प्रेम-नगर अंजान डगर साजन का घर क्या किसको ख़बर
छोटी सी उमर ये लम्बा सफ़र ये इश्क़ है क्या ये किसको पता
ये दर्द है या दर्दों की दवा ये कोई सनम या आप ख़ुदा
तुम ने इश्क़ का नाम सुना है हम ने इश्क़ किया है
फूलों का गुलशन इश्क़-इश्क़
काँटों का दामन इश्क़
इश्क़-इश्क़ इश्क़-इश्क़ इश्क़-इश्क़ इश्क़-इश्क़
 
किसी के इश्क़ के वादे कहीं हम तोड़ आये हैं
मगर ये दिल ये जाँ शायद वहीं हम छोड़ आये हैं
इश्क़ बिना इश्क़ बिना
इश्क़ बिना क्या जीना यारा इश्क़ बिना क्या मरना
इश्क़ बिना क्या जीना यारा इश्क़ बिना क्या मरना
इश्क़-इश्क़ इश्क़-इश्क़
गुड़ से मीठा
इमली से खट्टा
वादा ये पक्का
धागा ये कच्चा इश्क़
गुड़ से मीठा इश्क़
इमली से खट्टा इश्क़
वादा ये पक्का इश्क़
धागा ये कच्चा इश्क़
 
इस से पहले इस रस्ते में कितने ही महबूब गये हैं
रस्ते में दरिया है कोई
रस्ते में दरिया है कोई जिस में सारे डूब गये हैं
फल सब से सच्चा
हर झूठ से झूठा
वादा ये पक्का
धागा ये कच्चा
 
इश्क़ बिना मैं इश्क़ बिना इश्क़ बिना इश्क़ बिना
इश्क़ बिना क्या जीना यारो इश्क़ बिना क्या मरना यारो
इश्क़ बिना इश्क़ बिना इश्क़ बिना इश्क़ बिना
इश्क़ बिना क्या जीना यारो इश्क़ बिना क्या मरना यारो
 
<|endoftext|>
<|startoftext|>
 
जो गिर गया इस जहाँ की नज़र से
देखो उसे कभी इक माँ की नज़र से
 
ओ माँ तुझे सलाम
अपने बच्‍चे तुझको प्‍यारे रावण हो या राम
 
बच्‍चे तुझे सताते हैं, बरसों तुझे रूलाते हैं
दूध तो क्‍या अँसुअन की भी क़ीमत नहीं चुकाते हैं
हँसकर माफ़ तू कर देती है उनके दोष तमाम
ऐ माँ तुझे सलाम
 
ऐसा नटखट था घनश्‍याम, तंग था सारा गोकुलधाम
मगर यशोदा कहती थी, झूठे हैं ये लोग तमाम
मेरे लाल को करते हैं सारे यूँ ही बदनाम
ओ माँ तुझे सलाम
 
तेरा दिल तड़प उठा, जैसे तेरी जान गई
इतनी देर से रूठी थी, कितनी जल्‍दी मान गयी
अपने लाडले के मुँह से सुनते ही अपना नाम
ओ माँ तुझे सलाम
 
सात समंदर सा तेरा, इक इक आँसू होता है
कोई माँ जब रोती है, तो भगवान भी रोता है
प्‍यार ही प्‍यार है, दर्द ही दर्द है, ममता जिसका नाम
 
ओ माँ तुझे सलाम
 
<|endoftext|>
<|startoftext|>
 
कोई सहरी बाबू
दिल-लहरी बाबू हाय रे
पग बाँध गया घुँघरू
मैं छम-छम नचदी फिराँ
कोई सहरी बाबू
दिल-लहरी बाबू हाय रे
पग बाँध गया घुँघरू
मैं छम-छम नचदी फिराँ
 
मैं तो चलूँ हौले-हौले
फिर भी मन डोले हाय रे
मेरे रब्बा मैं की कराँ
 
मैं छम-छम नचदी फिराँ
कोई सहरी बाबू
दिल-लहरी बाबू हाय रे
पग बाँध गया घुँघरू
मैं छम-छम नचदी फिराँ
 
पनघट पे मैं कम जाने लगी
नटखट से मैं शरमाने लगी
पनघट पे मैं कम जाने लगी
नटखट से मैं शरमाने लगी
धड़कन से मैं घबराने लगी
दरपन से मैं कतराने लगी
मन खाये हिचकोले
ऐसे जैसे नैया डोले हाय रे
मेरे रब्बा मैं की कराँ
 
मैं छम-छम नचदी फिराँ
कोई सहरी बाबू
दिल-लहरी बाबू हाय रे
पग बाँध गया घुँघरू
मैं छम-छम नचदी फिराँ
 
सपनों में चोरी से आने लगा
रातों की निंदिया चुराने लगा
सपनों में चोरी से आने लगा
रातों की निंदिया चुराने लगा
नैनों की डोली बिठा के मुझे
ले के बहुत दूर जाने लगा
मेरे घुँघटा को खोले
मीठे-मीठे बोल बोले हाय रे
मेरे रब्बा मैं की कराँ
 
मैं छम-छम नचदी फिराँ
कोई सहरी बाबू
दिल-लहरी बाबू हाय रे
पग बाँध गया घुँघरू
मैं छम-छम नचदी फिराँ
 
<|endoftext|>
<|startoftext|>
 
गाड़ी बुला रही है, सीटी बजा रही है
चलना ही ज़िंदगी है, चलती ही जा रही है
 
देखो वो रेल, बच्चों का खेल, सीखो सबक जवानों
सर पे है बोझ, सीने में आग, लब पर धुवाँ है जानो
फिर भी ये जा रही है, नगमें सुना रही है
 
आगे तूफ़ान, पीछे बरसात, ऊपर गगन में बिजली
सोचे न बात, दिन हो के रात, सिगनल हुआ के निकली
देखो वो आ रही है, देखो वो जा रही है
 
आते हैं लोग, जाते हैं लोग, पानी मे जैसे रेले
जाने के बाद, आते हैं याद, गुज़रे हुए वो मेले
यादें बना रही है, यादें मिटा रही है
 
गाड़ी को देख, कैसी है नेक, अच्छा बुरा न देखे
सब हैं सवार, दुश्मन के यार, सबको चली ये लेके
जीना सिखा रही है, मरना सिखा रही है
 
गाड़ी का नाम, ना कर बदनाम, पटरी पे रख के सर को
हिम्मत न हार, कर इंतज़ार, आ लौट जाएं घर को
ये रात जा रही है, वो सुबह आ रही है
 
सुन ये पैगाम, ये है संग्राम, जीवन नहीं है सपना
दरिया को फ़ांद, पवर्त को चीर, काम है ये उसका अपना
नींदें उड़ा रही है, जागो जगा रही है
 
<|endoftext|>
<|startoftext|>
 
चंदा है तू, मेरा सूरज है तू
ओ मेरी आँखों का तारा है तू
चंदा है तू, मेरा सूरज है तू
ओ मेरी आँखों का तारा है तू
चंदा है तू, मेरा सूरज है तू
ओ मेरी आँखों का तारा है तू
जीती हूँ मैं बस तुझे देखकर
इस टूटे दिल का सहारा है तू
 
तू खेले खेल कई, मेरा खिलोना है तू
तू खेले खेल कई, मेरा खिलोना है तू
जिससे बँधी हर आशा मेरी
मेरा वो सपना सलोना है तू
नन्हा सा है कितना सुंदर है तू
छोटा सा है कितना प्यारा है तू
चंदा है तू, मेरा सूरज है तू
 
मुन्ने तू खुश है बड़ा, तेरे गुड्डे की शादी है आज
मुन्ने तू खुश है बड़ा, तेरे गुड्डे की शादी है आज
मैं वारी रे मैं बलिहारी रे
घूँघट में गुड़िया को आती है लाज
यूँही कभी होगी शादी तेरी
दूल्हा बनेगा कुंवारा है तू
चंदा है तू, मेरा सूरज है तू
 
पुर्वाई वन में उड़े, पंछी चमन में उड़े
पुर्वाई वन में उड़े, पंछी चमन में उड़े
राम करे कभी हो के बड़ा
तू बनके बादल गगन में उड़े
जो भी तुझे देखे वो ये कहे
किस माँ का ऐसा दुलारा है तू
चंदा है तू, मेरा सूरज है तू
 
<|endoftext|>
<|startoftext|>
 
चिट्ठी ना कोई सन्देस, जाने वो कौन सा देस, जहाँ तुम चले गए
इस दिल पे लगा के ठेस, जाने वो कोन सा देस, जहाँ तुम चले गए
 
इक आह भरी होगी, हमने ना सुनी होगी
जाते जाते तुमने, आवाज़ तो दी होगी
हर वक़्त यही हैं ग़म
उस वक़्त कहाँ थे हम
कहाँ तुम चले गए
 
हर चीज़ पे अश्कों से, लिखा है तुम्हारा नाम
ये रस्ते घर गलियां, तुम्हें कर ना सके सलाम
हाय दिल में रह गयी बात
जल्दी से छुड़ा कर हाथ
कहाँ तुम चले गए
 
अब यादों के काँटे, इस दिल में चुभते हैं
ना दर्द ठहरता है, ना आँसू रूकते हैं
तुम्हें ढूँढ रहा है प्यार
हम कैसे करें इक़रार
के हाँ तुम चले गए
 
<|endoftext|>
<|startoftext|>
 
इस ज़माने में इस मोहब्बत ने
कितने दिल तोड़े कितने घर फूँके
 
जाने क्यों लोग मुहब्बत किया करते हैं
जाने क्यों लोग मुहब्बत किया करते हैं
दिल के बदले दर्द-ए-दिल लिया करते हैं
जाने क्यों लोग मुहब्बत किया करते हैं
 
तन्हाई मिलती है, महफ़िल नहीं मिलती
राहें मुहब्बत में कभी मन्ज़िल नहीं मिलती
दिल टूट जाता है, नाकाम होता है
उल्फ़त में लोगों का यही अन्जाम होता है
कोई क्या जाने, क्यों ये परवाने,
क्यों मचलते हैं, ग़म में जलते हैं
आहें भर भर के दीवाने जिया करते हैं
आहें भर भर के दीवाने जिया करते हैं
जाने क्यों लोग मुहब्बत किया करते हैं
 
सावन में आँखों को, कितना रुलाती है
फ़ुरक़त में जब दिल को किसी की याद आती है
ये ज़िन्दगी यूँ ही बरबाद होती है
हर वक़्त होंठों पे कोई फ़रियाद होती है
ना दवाओं का नाम चलता है
ना दुआओं से काम चलता है
ज़हर ये फिर भी सभी क्यों पिया करतें हैं
ज़हर ये फिर भी सभी क्यों पिया करतें हैं
जाने क्यों लोग मुहब्बत किया करते हैं
 
महबूब से हर ग़म मनसूब होता है
दिन रात उल्फ़त में तमाशा खूब होता है
रातों से भी लम्बे ये प्यार के किस्से
आशिक़ सुनाते हैं जफ़ा-ए-यार के क़िस्से
बेमुरव्वत है, बेवफ़ा है वो,
उस सितमगर का अपने दिलबर का,
नाम ले ले के दुहाई दिया करते हैं
नाम ले ले के दुहाई दिया करते हैं
जाने क्यों लोग मुहब्बत किया करते हैं
 
<|endoftext|>
<|startoftext|>
 
ज़िंदगी के सफ़र में गुज़र जाते हैं जो मकाम
वो फिर नहीं आते, वो फिर नहीं आते
 
फूल खिलते हैं
लोग मिलते हैं
मगर पतझड़ में जो फूल मुरझा जाते हैं
वो बहारों के आने से खिलते नहीं
कुछ लोग जो सफ़र में बिछड़ जाते हैं
वो हज़ारों के आने से मिलते नहीं
उम्र भर चाहे कोई पुकारा करे उनका नाम
वो फिर नहीं आते, वो फिर नहीं आते
 
आँख धोखा है
क्या भरोसा है
सुनो दोस्तों शक़ दोस्ती का दुश्मन है
अपने दिल में इसे घर बनाने न दो
कल तड़पना पड़े याद में जिनकी
रोक लो रूठ कर उनको जाने न दो
बाद में प्यार के चाहे भेजो हज़ारों सलाम
वो फिर नहीं आते, वो फिर नहीं आते
 
सुबह आती है
शाम जाती है
यूँही वक़्त चलता ही रहता है रुकता नहीं
एक पल में ये आगे निकल जाता है
आदमी ठीक से देख पाता नहीं
और परदे पे मंज़र बदल जाता है
एक बार चले जाते हैं जो दिन-रात सुबह-ओ-शाम
वो फिर नहीं आते, वो फिर नहीं आते
 
<|endoftext|>
<|startoftext|>
 
ज़िक्र होता है जब क़यामत का तेरे जलवों की बात होती है
तू जो चाहे तो दिन निकलता है तू जो चाहे तो रात होती है
 
तुझको देखा है मेरी नज़रों ने तेरी तारीफ़ हो मगर कैसे
कि बने ये नज़र ज़ुबाँ कैसे कि बने ये ज़ुबाँ नज़र कैसे
न ज़ुबाँ को दिखाई देता है ना निग़ाहों से बात होती है
 
तू चली आए मुस्कुराती हुई तो बिखर जाएं हर तरफ़ कलियाँ
तू चली जाए उठ के पहलू से तो उजड़ जाएं फूलों की गलियाँ
जिस तरफ होती है नज़र तेरी उस तरफ क़ायनात होती है
 
तू निग़ाहों से ना पिलाए तो अश्क़ भी पीने वाले पीते हैं
वैसे जीने को तो तेरे बिन भी इस ज़माने में लोग जीते हैं
ज़िन्दगी तो उसी को कहते हैं जो गुज़र तेरे साथ होती है
 
<|endoftext|>
<|startoftext|>
 
ज़ुबाँ पे दर्द भरी दास्ताँ चली आई
बहार आने से पहले ख़िज़ाँ चली आई
 
खुशी की चाह में मैंने उठाये रंज बड़े
मेरा नसीब कि मेरे क़दम जहाँ भी पड़े
ये बदनसीबी मेरी भी वहाँ चली आई
 
उदास रात है वीरान दिल की महफ़िल है
न हमसफ़र है कोई और न कोई मंज़िल है
ये ज़िंदगी मुझे लेकर कहाँ चली आई
 
<|endoftext|>
<|startoftext|>
 
तू मेरे सामने मैं तेरे सामने
तुझको देखूँ कि प्यार करूँ
ये कैसे हो गया, तू मेरी हो गयी
कैसे मैं ऐतबार करूँ
 
टूट गई टूट के मैं चूर हो गयी
तेरी ज़िद से मज़बूर हो गयी
तेरा जादू चल गया ओ जादूगर
 
तेरी जुल्फ़ों से खेलूंगा मैं
तुझको बाहों मैं ले लूंगा मैं
दिल तो देते हैं आशिक़ सभी
जान भी तुझको दे दूंगा मैं
 
एक बार नहीं सौ बार कर ले,
जी भर के तू मुझे प्यार करले
तेरा जादू चल गया ओ जादूगर
 
इस कहानी के सौ साल हैं
इस कहानी के सौ साल हैं
ये तेरे प्यार के चार पल
ज़िन्दगानी के सौ साल हैं
 
<|endoftext|>
<|startoftext|>
 
तेरे मेरे होंठों में मीठे मीठे गीत मितवा
आगे आगे चलें हम, पीछे पीछे प्रीत मितवा
 
पहले पहले प्यार की पहली रात याद रहेगी
फूलों के, इस शहर की, मुलक़ात याद रहेगी
काश यहीं सारी उम्र यूँही जाए बीत मितवा
आगे आगे चलें हम, पीछे पीछे प्रीत मितवा
 
अँखियों में तू बस जा, अँखियाँ मैं बंद कर लूँ
पहले इन अँखियों से बातें मैं चंद कर लूँ
तेरी इन्हीं बातों ने लिया मुझे जीत मितवा
आगे आगे चलें हम, पीछे पीछे प्रीत मितवा
 
छोटे छोटे दिन रात, लम्बी लम्बी बातें हैं
जली है किस बात की, बड़ी मुलक़ातें हैं
बातों मुलक़ातों में उम्र जाए बीत मितवा
आगे आगे चलें हम, पीछे पीछे प्रीत मितवा
 
<|endoftext|>
<|startoftext|>
 
दिल तो पागल है, दिल दीवाना है ।
 
पहली पहली बार मिलाता है ये ही
सीने मे फिर आग लगाता है
धीरे धीरे प्यार सिखाता है ये ही
हंसाता है यही यही रुलाता है
दिल तो पागल है, दिल दीवाना है ।
 
सारी सारी रात जगाता है यही
अँखियो से नींद चुराता है
सच्चे झूठे ख़्वाब दिखाता है यही
हंसाता है यही यही रुलाता है
दिल तो पागल है, दिल दीवाना है ।
 
इस दिल की बातो मे जो आते हैं
वो भी दीवाने हो जाते हैं
मँज़िल तो राही ढूँढ लेते हैं
रस्ते मगर खो जाते हैं
दिल तो पागल है, दिल दीवाना है.
 
सूरत से मै ना पहचानूँगी
नाम से भी ना उसको जानूँगी
देखूँगी कुछ ना मै सोचूँगी
दिल जो कहेगा वो ही मानूँगी
दिल तो पागल है, दिल दीवाना है ।
 
दिल का कहना हम सब माने
दिल ना किसी की माने
जान दी हमने जान गए सब
एक वो ही ना जाने
दिल तो पागल है, दिल दीवाना है ।
 
रहने दो छोड़ो ये कहानियाँ
दीवानेपन की सब निशानियाँ
लोगो की सारी परेशानियाँ
इस दिल की है ये मेहरबानियाँ
दिल तो पागल है, दिल दीवाना है ।
 
<|endoftext|>
<|startoftext|>
 
गुप-चुप गुप-चुप चुप-चुप
 
दो दिल मिल रहे हैं
दो दिल मिल रहे हैं मगर चुपके-चुपके
दो दिल मिल रहे हैं मगर चुपके-चुपके
सबको हो रही है
हाँ सबको हो रही है ख़बर चुपके-चुपके
हो दो दिल मिल रहे हैं मगर चुपके-चुपके
                    
साँसों में बड़ी बेक़रारी, आँखों में कई रतजगे
कभी कहीं लग जये दिल तो, कहीं फिर दिल ना लगे
अपना दिल मैं ज़रा थाम लूँ
जादू का मैं इसे नाम दूँ
जादू कर रहा है
जादू कर रहा है असर चुपके-चुपके
दो दिल मिल रहे हैं मगर चुपके-चुपके
                    
ऐसे भोले बन कर हैं बैठे, जैसे कोई बात नहीं
सब कुच नज़र आ रहा है, दिन है ये रात नहीं
क्या है, कुछ भी नहीं है अगर
होंठों पे है ख़ामोशी मगर
बातें कर रहीं है
बातें कर रहीं है नज़र चुपके-चुपके
दो दिल मिल रहे हैं मगर चुपके-चुपके
                    
कहीं आग लगने से पहले उठता है ऐसा धुआँ
जैसा है इधर का नज़ारा ओ वैसा ही उधर का समाँ
दिल में कैसी कसक सी जगी
दोनों जानिब बराबर लगी
देखो तो इधर से
देखो तो इधर से उधर चुपके-चुपके
दो दिल मिल रहे हैं मगर चुपके-चुपके
सबको हो रही है
हाँ सबको हो रही है ख़बर चुपके-चुपके
हो दो दिल मिल रहे हैं मगर चुपके-चुपके
 
गुप-चुप गुप-चुप चुप-चुप
 
मगर चुपके-चुपके
 
<|endoftext|>
<|startoftext|>
 
दो लफ़्ज़ों की है, दिल की कहानी
या है मोहब्बत, या है जवानी
 
दिल की बातों का मतलब न पूछो
कुछ और हमसे बस अब न पूछो
जिसके लिये है, दुनिया दीवानी
या है मोहब्बत, या है है जवानी
 
इस ज़िंदगी के, दिन कितने कम है
कितने है ख़ुशियाँ, और कितने ग़म हैं
लग जा गले से, रुत है सुहानी
या है मोहब्बत, या है जवानी
 
ये कश्ती वाला, क्या गा रहा है
कोई इसे भी, याद आ रहा है
जिसके लिये है, दुनिया दीवानी
या है मोहब्बत, या है जवानी
 
दो लफ़्ज़ों की है, दिल की कहानी
या है मोहब्बत, या है जवानी
 
<|endoftext|>
<|startoftext|>
 
न कोई उमंग है, न कोई तरंग है
मेरी ज़िंदगी है क्या, इक कटी पतंग है
 
आकाश से गिरी मैं, इक बार कट के ऐसे
दुनिया ने फिर न पूछा, लूटा है मुझको कैसे
न किसी का साथ है, न किसी का संग
मेरी ज़िंदगी है क्या, इक कटी पतंग है
 
लग के गले से अपने, बाबुल के मैं न रो सकी
डोली उठी यूँ जैसे, अर्थी उठी हो किसी कि
यही दुख तो आज भी मेरा अंग संग है
मेरी ज़िंदगी है क्या, इक कटी पतंग है
 
सपनों के देवता क्या, तुझको करूँ मैं अर्पण
पतझड़ की मैं हूँ छाया, मैं आँसुओं का दर्पन
यही मेरा रूप है यही मेरा रँग है
मेरी ज़िंदगी है क्या, इक कटी पतंग है
 
<|endoftext|>
<|startoftext|>
 
नफ़रत की दुनिया को छोड़ के, प्यार की दुनिया में
खुश रहना मेरे यार
इस झूठकी नगरी को छोड़ के, गाता जा प्यारे
अमर रहे तेरा प्यार
 
जब जानवर कोई, इनसान को मारे
कहते हैं दुनिया में, वहशी उसे सारे
एक जानवर की जान आज इनसानों ने ली है
चुप क्यूं है संसार
 
बस आखिरी सुन ले, ये मेल है अपना
बस ख़त्म ऐ साथी, ये खेल है अपना
अब याद में तेरी बीत जाएंगे रो-रो के
जीवन के दिन चार
 
<|endoftext|>
<|startoftext|>
पढ़-लिख के बड़ा हो के तू एक किताब लिखना
अपने सवालों का तू ख़ुद ही जवाब लिखना
पढ़-लिख के बड़ा हो के तू एक किताब लिखना
अपने सवालों का तू ख़ुद ही जवाब लिखना
 
हाथों से जिनका दामन एक दिन है छूट जाना
तारों के डूबते ही जिनको है टूट जाना
ये आँखें देखती हैं क्यूँ ऐसे ख़्वाब लिखना
अपने सवालों का तू ख़ुद ही जवाब लिखना
 
मैंने तो प्यार को ही मज़हब बना लिया है
इस दिल को दिल की दुनिया का रब बना लिया है
ईमान हो गया क्या मेरा ख़राब लिखना
अपने सवालों का तू ख़ुद ही जवाब लिखना
 
कहते हैं लोग उनकी रसमों को मैने तोड़ा
ये फ़ैसला भी मैने तेरी समझ पे छोड़ा
मेरी ख़ताओं का तू पूरा हिसाब लिखना
 
<|endoftext|>
<|startoftext|>
 
परदेसियों से ना अँखियां मिलाना
परदेसियों को है इक दिन जाना
 
आती है जब ये रुत मस्तानी
बनती है कोई न कोई कहानी
अब के बरस देखे बने क्या फ़साना
 
सच ही कहा है पंछी इनको
रात को ठहरे तो उड़ जाएं दिन को
आज यहाँ कल वहाँ है ठिकाना
 
बागों में जब जब फूल खिलेंगे
तब तब ये हरजाई मिलेंगे
गुज़रेगा कैसे पतझड़ का ज़माना
 
ये बाबुल का देस छुड़ाएं
देस से ये परदेस बुलाएं
हाय सुनें ना ये कोई बहाना
 
हमने यही एक बार किया था
एक परदेसी से प्यार किया था
ऐसे जलाए दिल जैसे परवाना
 
प्यार से अपने ये नहीं होते
ये पत्थर हैं ये नहीं रोते
इनके लिये ना आँसू बहाना
 
ना ये बादल ना ये तारे
ये कागज़ के फूल हैं सारे
इन फूलों के बाग न लगाना
 
हमने यही एक बार किया था
एक परदेसी से प्यार किया था
रो रो के कहता है दिल ये दीवाना
 
<|endoftext|>
<|startoftext|>
 
ए हे हे रे चोरी-चोरी
मिलते हैं रे चाँद-चकोरी
 
हो परदेसिया
परदेसिया
ये सच है पिया सब कहते हैं मैंने
तुझको दिल दे दिया
 
परदेसिया
परदेसिया
ये सच है पिया सब कहते हैं मैंने
तुझको दिल दे दिया
मैं कहती हूँ तूने
मेरा दिल ले लिया
 
फूलों में कलियों में गाँव की गलियों में
हम-दोनों बदनाम होने लगे हैं
नदिया किनारे पे छत पे चौबारे पे
हम मिल के हँसने-रोने लगे हैं
सुन के पिया
सुन के पिया धड़के जिया
सब कहते हैं मैंने
तुझको दिल दे दिया
मैं कहती हूँ तूने
मेरा दिल ले लिया
 
लोगों को कहने दो कहते ही रहने दो
सच-झूठ हम क्यूँ सबको बतायें
मैं भी हूँ मस्ती में तू भी है मस्ती में
आ इस ख़ुशी में हम नाचें-गायें
किसको पता
किसको पता क्या किसने किया
सब कहते हैं तूने
मेरा दिल ले लिया
 
सब कहते हैं मैंने
तुझको दिल दे दिया
 
मेरा दिल कहता है तू दिल में रहता है
मेरे भी दिल की कली खिल गैइ है
 
तेरी तू जाने रे माने न माने रे
मुझको मेरी मंज़िल मिल गैइ है
 
तू मिल गया
तू मिल गया मुझको पिया
सब कहते हैं मैंने
तुझको दिल दे दिया
मैं कहती हूँ तूने
मेरा दिल ले लिया
 
परदेसिया
परदेसिया
ये सच है पिया सब कहते हैं मैंने
तुझको दिल दे दिया
 
मैं कहती हूँ तूने
मेरा दिल ले लिया
 
<|endoftext|>
<|startoftext|>
 
प्रेमी हूँ पागल हूँ मैं, पागल हूँ मैं, पागल हूँ मैं
रूप का सागर हूँ मैं, सागर हूँ मैं , सागर हूँ मैं
प्यार का बादल हूँ मैं
 
पर्वतों से आज मैं टकरा गया
तुम ने दी आवाज़ लो मैं आ गया
पर्वतों से आज मैं टकरा गया
तुम ने दी आवाज़ लो मैं आ गया
 
तुम बुलाओ मैं ना आऊं ऐसा हरजाई नहीं
इतने दिन तुमको ही मेरी
इतने दिन तुमको ही मेरी
याद तक आई नहीं
आ गया जादू का मौसम आ गया
तुम ने दी आवाज़ लो मैं आ गया
हो हो पर्वतों से आज मैं टकरा गया
तुम ने दी आवाज़ लो मैं आ गया
 
उम्र ही ऐसी है कुछ ये तुम किसी से पूछ लो
एक साथी की ज़रूरत
एक साथी की ज़रूरत
पड़ती है हर एक को
दिल तुम्हारा इस लिये घबरा गया
तुम ने दी आवाज़ लो मैं आ गया
हो हो पर्वतों से आज मैं टकरा गया
तुम ने दी आवाज़ लो मैं आ गया
 
खोल कर इन बन्द आँखों को झरोखों की तरह
चोर आवारा हवा के मस्त झोंकों की तरह
रेशमी ज़ुल्फ़ों को मैं बिखरा गया
तुमने दी आवाज़ लो मैं आ गया
हो हो हो पर्वतों से आज मैं टकरा गया ...
 
<|endoftext|>
<|startoftext|>
 
चाँद ने कुछ कहा, रात ने कुछ सुना
तू भी सुन बेख़बर, प्यार कर, ओ हो हो प्यार कर
आई है चान्दनी मुझसे कहने यही
मेरी गली मेरे घर, प्यार कर, ओ हो हो प्यार कर
 
क्या कहूँ क्या पता, बात क्या हो गई
दिल्लगी ये मेरे साथ, क्या हो गई
इक इशारा है ये दिल, पुकारा है ये दिल
इससे चुरा ना नज़र, प्यार कर, ओ हो हो प्यार कर
 
है कौन क्या ख़बर, कोई तो है मगर
सपनों में है कहीं, आता नहीं नज़र
मैं यहाँ वो वहाँ, आ रही फिर यहाँ
आवाज़ किसकी मगर, प्यार कर, ओ हो हो प्यार कर
 
जिसपे हम मर मिटे, उसको पता भी नहीं
क्या गिला हम करें, वो बेवफ़ा भी नहीं
हमने जो सुन लिया, उसने कहा भी नहीं
ऐ दिल ज़रा सोचकर, प्यार कर, ओ हो प्यार कर
 
<|endoftext|>
<|startoftext|>
 
बहारों ने मेरा चमन लूटकर
खिज़ां को ये इल्ज़ाम क्यों दे दिया
किसीने चलो दुश्मनी की मगर
इसे दोस्ती नाम क्यों दे दिया
 
मैं समझा नहीं ऐ मेरे हमनशीं
सज़ा ये मिली है मुझे किस लिये
के साक़ी ने लब से मेरे छीन कर
किसी और को जाम क्यों दे दिया
 
मुझे क्या पता था कभी इश्क़ में
रक़ीबों को कासिद बनाते नहीं
खता हो गई मुझसे कासिद मेरे
तेरे हाथ पैगाम क्यों दे दिया
 
खुदाया यहाँ तेरे इन्साफ़ के
बहुत मैंने चर्चे सुने हैं मगर
सज़ा की जगह एक खतावार को
भला तूने ईनाम क्यों दे दिया
 
<|endoftext|>
<|startoftext|>
 
भोली सी सूरत आँखों में मस्ती, आय-हाय
अरे भोली सी सूरत आँखों में मस्ती दूर खड़ी शरमाए
एक झलक दिखलाए कभी, कभी आँचल में छुप जाए
मेरी नज़र से तुम देखो तो, यार ! नज़र वो आए
 
लड़की नहीं है वो जादू है, और कहा क्या जाए
रात को मेरे ख़्वाब में, आई वो ज़ुल्फ़ें बिखराए
आँख खुली तो दिल ने चाहा, फिर नींद मुझे आ जाए
बिन देखे ये हाल हुआ, देखूँ तो क्या हो जाए
 
सावन का पहला बादल, उसका काजल बन जाए
मौज उठे सागर में जैसे, ऐसे क़दम उठाए
रब ने जाने किस मिट्टी से, उसके अँग बनाए
छम से काश कहीं से मेरे, सामने वो आ जाए
 
<|endoftext|>
<|startoftext|>
जलवा दिखलाए जो वो खुद अपनी खुद-आराई का
नूर जल जाये अभी चश्म-ए-तमाशाई का


रंग हर फूल में है हुस्न-ए-खुद आराई का
चमन-ए-दहर है महज़र तेरी यकताई का


अपने मरकज़ की तरफ माएल-ए-परवाज़ था हुस्न
भूलता ही नहीं आलम तेरी अंगडाई का


देख कर नज़्म-ए-दो-आलम हमें कहना ही पड़ा
यह सलीका है किसे अंजुमन आराई का


गुल जो गुलज़ार में हैं गोश-बर-आवाज़ "अजीज़"
मुझसे बुलबुल ने लिया तर्ज़ यह शैवाई का 
<|endoftext|>
<|startoftext|>
आख़िर-ए-शब वो तेरी अँगड़ाई
कहकशाँ भी फलक पे शरमाई


आप ने जब तवज्जोह फ़रमाई
गुलशन-ए-ज़ीस्त में बहार आई


दास्ताँ जब भी अपनी दोहराई
ग़म ने की है बड़ी पज़ीराई


सजदा-रेज़ी को कैसे तर्क करूँ
है यही वजह-ए-इज़्ज़त-अफ़ज़ाई


तुम ने अपना नियाज़-मंद कहा
आज मेरी मुराद बर आई


आप फ़रमाइए कहाँ जाऊँ
आप के दर से है शनासाई


उस की तक़दीर में है वस्ल की शब
जिस ने बर्दाश्त की है तन्हाई


रात पहलू में आप थे बे-शक
रात मुझ को भी ख़ूब नींद आई


मैं हूँ यूँ इस्म-ब-मुसम्मा 'अज़ीज़'
वारिश-ए-पाक का हूँ शैदाई 
<|endoftext|>
<|startoftext|>
दिल में हमारे अब कोई अरमाँ नहीं रहा
वो एहतिमाम-ए-गर्दिश-ए-दौराँ नहीं रहा


पेश-ए-नज़र वो ख़ुस्रव-ए-ख़ूबाँ नहीं रहा
मेरी हयात-ए-शौक़ का सामाँ नहीं रहा


समझा रहा हूँ यूँ दिल-ए-मुज़्तर को हिज्र में
वो कौन है जो ग़म से परेशाँ नहीं रहा


देखा है मैं ने गेसू-ए-काफ़िर का मोजज़ा
तार-ए-नफ़स भी मेरा मुसलमाँ नहीं रहा


अश्कों के साथ साथ कुछ अरमाँ निकल गए
बे-चैनियों का दिल में वो तूफ़ाँ नहीं रहा


ऐ चारा-साज़ सई-ए-मुसलसल फ़ुज़ूल है
तेरा मरीज़ क़ाबिल-ए-दरमाँ नहीं रहा


उस की हयात उस के लिए मौत ऐ 'अज़ीज़'
जिस पर के उस निगाह का एहसाँ नहीं रहा 
<|endoftext|>
<|startoftext|>
हर जगह आप ने मुमताज़ बनाया है मुझे
वाक़ई क़ाबिल-ए-एज़ाज़ बनाया है मुझे


जिस पर मर मिटने की हर एक क़सम खाता है
वही शोख़ी वही अंदाज़ बनाया है मुझे


वाक़ई वाक़िफ़-ए-इदराक-ए-दो-आलम तुम हो
तुम ने ही वाक़िफ़-ए-हर-राज़ बनाया है मुझे


जिस फ़साने का अभी तक कोई अंजाम नहीं
उस फ़साने का ही आग़ाज़ बनाया है मुझे


कभी नग़मा हूँ कभी धुन हूँ कभी लै हूँ 'अज़ीज़'
आप ने कितना हसीं साज़ बनाया है मुझे 
<|endoftext|>
<|startoftext|>
इक हम के उन के वास्ते महव-ए-फ़ुग़ाँ रहे
इक वो के दस्त-ए-शौक़ से दामन-कशाँ रहे


दिल में यही ख़लिश रहे सोज़-ए-निहाँ रहे
लेकिन मज़ाक़-ए-इश्क़-ओ-मोहब्बत जवाँ रहे


इक वक़्त था के दिल को सुकूँ की तलाश थी
और अब ये आरज़ू है के दर्द-ए-निहाँ रहे


अहल-ए-वफ़ा पर आईं हज़ारों मुसीबतें
ये सब रहीन-ए-गर्दिश-ए-हफ़्त-आसमाँ रहे


उन का शबाब हर गुल-ए-नौरस से फट पड़ा
छुपने के बा-वजूद वो हर-सू अयाँ रहे


हम ने हज़ार तरह किया उन को मुतमइन
हर बात पर वो हम से मगर बद-गुमाँ रहे


अल्लाह रे तल्ख़-कामी-ए-उल्फ़त की इंतिहा
मुझ से मेरे 'अज़ीज़' भी दामन-कशाँ रहे 
<|endoftext|>
<|startoftext|>
इतने नज़दीक से आईने को देखा न करो
रुख़-ए-ज़ेबा की लताफ़त को बढाया न करो


दर्द ओ आज़ार का तुम मेरे मुदावा न करो
रहने दो अपनी मसीहाई का दावा न करो


हुस्न के सामने इज़हार-ए-तमन्ना न करो
इश्क़ इक राज़ है इस राज़ को इफ़्शा न करो


अपनी महफ़िल में मुझे ग़ौर से देखा न करो
मैं तमाशा हूँ मगर तुम तो तमाशा न करो


सारी दुनिया तुम्हें कह देगी तुम्हीं हो क़ातिल
देखो मुझ को ग़लत अंदाज़ से देखा न करो


कैसे मुमकिन है के हम दोनों बिछड़ जाएँगे
इतनी गहराई से हर बात को सोचा न करो


तुम पे इल्ज़ाम न आ जाए सफ़र में कोई
रास्ता कितना ही दुश्वार हो ठहरा न करो


वो कोई शाख़ हो मिज़राब हो या दिल हो 'अज़ीज़'
टूटने वाली किसी शै का भरोसा न करो 
<|endoftext|>
<|startoftext|>
जहाँ में हम जिसे भी प्यार के क़ाबिल समझते हैं
हक़ीक़त में उसी को ज़ीस्त का हासिल समझते हैं


मिला करता है दस्त-ए-ग़ैब से मख़्सूस बंदों को
किसी के दर्द को हम काएनात-ए-दिल समझते हैं


जिन्हें शौक़-ए-तलब ने क़ुव्वत-ए-बाज़ू अता की है
तलातुम-ख़ेज़ तुग़्यानी को वो साहिल समझते हैं


सितम ऐसे किये तमसील जिन की मिल नहीं सकती
मगर वो इस जफ़ा को अव्वलीं मंज़िल समझते हैं


मोहब्बत लफ़्ज़ तो सादा सा है लेकिन 'अज़ीज़' इस को
मता-ए-दिल समझते थे मता-ए-दिल समझते हैं 
<|endoftext|>
<|startoftext|>
ख़ुशी महसूस करता हूँ न ग़म महसूस करता हूँ
बहर-आलम तुम्हारा ही करम महसूस करता हूँ


अलम अपना तो दुनिया में सभी महसूस करते हैं
मगर मैं हूँ के दुनिया का अलम महसूस करता हूँ


बस इतनी बात पर मोमिन मुझे काफ़िर समझते हैं
दर-ए-जानाँ को मेहराब-ए-हरम महसूस करता हूँ


अभी साक़ी का फ़ैज़-ए-आम शायद ना-मुकम्मल है
अभी कुछ इम्तियाज़-ए-बेश-ओ-कम महसूस करता हूँ


हरम वालों को अहल-ए-बुत-कदा कुछ भी समझते हों
मगर मैं बुत-कदे को भी हरम महसूस करता हूँ


मेरी तक़दीर से पहले संवारना जिन का मुश्किल है
तेरी ज़ुल्फ़ों में कुछ ऐसे भी ख़म महसूस करता हूँ


'अज़ीज़'-ए-वारसी ये भी किसी का मुझ पे एहसान है
के हर महफ़िल में अब अपना भरम महसूस करता हूँ 
<|endoftext|>
<|startoftext|>
शीशा लब से जुदा नहीं होता
नश्शा फिर भी सिवा नहीं होता


दर्द-ए-दिल जब सिवा नहीं होता
इश्क़ में कुछ मज़ा नहीं होता


हर नज़र सुर्मगीं तो होती है
हर हसीं दिल-रुबा नहीं होता


हाँ ये दुनिया बुरा बनाती है
वरना इंसाँ बुरा नहीं होता


असर-ए-हाज़िर है जब क़यामत-ख़ेज़
हश्र फिर क्यूँ बपा नहीं होता


पारसा रिंद हो तो सकता है
रिंद क्यूँ पारसा नहीं होता


शेर के फ़न में और बयाँ में 'अज़ीज़'
मोमिन अब दूसरा नहीं होता 
<|endoftext|>
<|startoftext|>
सोज़िश-ए-ग़म के सिवा काहिश-ए-फ़ुर्क़त के सिवा
इश्क़ में कुछ भी नहीं दर्द की लज़्ज़त के सिवा


दिल में अब कुछ भी नहीं उन की मोहब्बत के सिवा
सब फ़साने हैं हक़ीक़त में हक़ीक़त के सिवा


कौन कह सकता है ये अहल-ए-तरीक़त के सिवा
सारे झगड़े हैं जहाँ में तेरी निस्बत के सिवा


कितने चेहरों ने मुझे दावत-ए-जलवा बख़्शी
कोई सूरत न मिली आप की सूरत के सिवा


ग़म-ए-उक़बा ग़म-ए-दौराँ ग़म-ए-हस्ती की क़सम
और भी ग़म हैं ज़माने में मोहब्बत के सिवा


बज़्म-ए-जानाँ में अरे ज़ौक़-ए-फ़रावाँ अब तक
कुछ भी हासिल न हुआ दीदा-ए-हैरत के सिवा


वो शब-ए-हिज्र वो तारीक फ़ज़ा वो वहशत
कोई ग़म-ख़्वार न था दर्द की शिद्दत के सिवा


मोहतसिब आओ चलें आज तो मै-ख़ाने में
एक जन्नत है वहाँ आप की जन्नत के सिवा


जो तही-दस्त भी है और तही-दामन भी
वो कहाँ जाएगा तेरे दर-ए-दौलत के सिवा


जिस ने क़ुदरत के हर इक़दाम से टक्कर ली है
वो पशेमाँ न हुआ जब्र-ए-मशिय्यत के सिवा


मुझ से ये पूछ रहे हैं मेरे अहबाब 'अज़ीज़'
क्या मिला शहर-ए-सुख़न में तुम्हें शोहरत के सिवा 
<|endoftext|>
<|startoftext|>
तेरी महफ़िल में फ़र्क़-ए-कुफ़्र-ओ-ईमाँ कौन देखेगा
फ़साना ही नहीं कोई तो उनवाँ कौन देखेगा


यहाँ तो एक लैला के न जाने कितने मजनूँ हैं
यहाँ अपना गिरेबाँ अपना दामाँ कौन देखेगा


बहुत निकले हैं लेकिन फिर भी कुछ अरमान हैं दिल में
ब-जुज़ तेरे मेरा ये सोज़-ए-पिन्हाँ कौन देखेगा


अगर परदे की जुम्बिश से लरज़ता है तो फिर ऐ दिल
तजल्ली-ए-जमाल-ए-रू-ए-जानाँ कौन देखेगा


अगर हम से ख़फ़ा होना है तो हो जाइए हज़रत
हमारे बाद फिर अँदाज़-ए-यज़्दाँ कौन देखेगा


मुझे पी कर बहकने में बहुत ही लुत्फ़ आता है
न तुम देखोगे तो फिर मुझ को फ़रहाँ कौन देखेगा


जिसे कहता है इक आलम 'अज़ीज़' वारिस-ए-आलम
उसे आलम में हैरान ओ परेशाँ कौन देखेगा 
<|endoftext|>
<|startoftext|>
तेरी तलाश में निकले हैं तेरे दीवाने
कहाँ सहर हो कहाँ शाम हो ख़ुदा जाने


हरम हमीं से हमीं से हैं आज बुत-ख़ाने
ये और बात है दुनिया हमें न पहचाने


हरम की राह में हाइल नहीं हैं बुत-ख़ाने
हरम से अहल-ए-हरम हो गए हैं बेगाने


ये ग़ौर तू ने किया भी के हश्र क्या होगा
तड़प उट्ठे जो क़यामत में तेरे दीवाने


'अज़ीज़' अपना इरादा कभी बदल न सका
हरम की राह में आए हज़ार बुत-ख़ाने 
<|endoftext|>
<|startoftext|>
उस ने मेरे मरने के लिए आज दुआ की
या रब कहीं निय्यत न बदल जाए क़ज़ा की


आँखों में है जादू तेरी ज़ुल्फ़ों में है ख़ुश-बू
अब मुझ को ज़रूरत न दवा की न दुआ की


इक मुर्शिद-ए-बर-हक़ से है देरीना तअल्लुक़
परवाह नहीं मुझ को सज़ा की न जज़ा की


दोनों ही बराबर हैं रह-ए-इश्क़-ओ-वफ़ा में
जब तुम ने वफ़ा की है तो हम ने भी वफ़ा की


ग़ैरों को ये शिकवा है के पीता है शब ओ रोज़
मै-ख़ाने का मुख़्तार तो अब तक नहीं शाकी


ये भी है यक़ीन मुझ को सज़ा वो नहीं देंगे
ये और भी है तस्लीम के हाँ मैं ने ख़ता की


इस दौर के इंसाँ को ख़ुदा भूल गया है
तुम पर तो 'अज़ीज़' आज भी रहमत है ख़ुदा की 
<|endoftext|>
<|startoftext|>
ये हम पर लुत्फ़ कैसा ये करम क्या
बदल डाले हैं अंदाज़-ए-सितम क्या


ज़माना हेच है अपनी नज़र में
ज़माने की ख़ुशी क्या और ग़म क्या


जब उस महफ़िल को हम कहते हैं अपना
फिर उस महफ़िल में फ़िक्र-ए-बेश-ओ-कम क्या


नज़र आती है दुनिया ख़ूब-सूरत
मेरे साग़र के आगे जाम ओ जम क्या


जबीं है बे-नियाज़-ए-कुफ़्र-ओ-ईमाँ
दर-ए-बुत-ख़ाना क्या सेहन-ए-हरम क्या


तेरी चश्म-ए-करम हो जिस की जानिब
उसे फिर इम्तियाज़-ए-बेश-ओ-कम क्या


मेरे माह-ए-मुनव्वर तेरे आगे
चराग़-ए-दैर क्या शम्मा-ए-हरम क्या


निगाह-ए-नाज़ के दो शोबदे हैं
'अज़ीज़' अपना वजूद अपना अदम क्या 
<|endoftext|>
<|startoftext|>
दिलों की उक़दा-कुशाई का वक़्त है के नहीं
ये आदमी की ख़ुदाई का वक़्त है के नहीं


कहो सितारा-शनासो फ़लक का हाल कहो
रुख़ों से पर्दा-कुशाई का वक़्त है के नहीं


हवा की नर्म-रवी से जवाँ हुआ है कोई
फ़रेब-ए-तंग-क़बाई का वक़्त है के नहीं


ख़लल-पज़ीर हुआ रब्त-ए-मेहर-ओ-माह में वक़्त
बता ये तुझ से जुदाई का वक़्त है के नहीं


अलग सियासत-ए-दर-बाँ से दिल में है इक बात
ये वक़्त मेरी रसाई का वक़्त है के नहीं


दिलों को मरकज़-ए-असरार कर गई जो निगह
उसी निगह की गदाई का वक़्त है के नहीं 
<|endoftext|>
<|startoftext|>
फ़िराक़ से भी गए हम विसाल से भी गए
सुबुक हुए हैं तो ऐश-ए-मलाल से भी गए


जो बुत-कदे में थे वो साहिबान-ए-कश्फ़-ओ-कमाल
हरम में आए तो कश्फ़ ओ कमाल से भी गए


उसी निगाह की नरमी से डगमगाए क़दम
उसी निगाह के तेवर सँभाल से भी गए


ग़म-ए-हयात ओ ग़म-ए-दोस्त की कशाकश में
हम ऐसे लोग तो रंज ओ मलाल से भी गए


गुल ओ समर का तो रोना अलग रहा लेकिन
ये ग़म के फ़र्क़-ए-हराम-ओ-हलाल से भी गए


वो लोग जिन से तेरी बज़्म में थे हँगामे
गए तो क्या तेरी बज़्म-ए-ख़याल से भी गए


हम ऐसे कौन थे लेकिन क़फ़स की ये दुनिया
के पर-शिकस्तों में अपनी मिसाल से भी गए


चराग़-ए-बज़्म अभी जान-ए-अंजुमन न बुझा
के ये बुझा तो तेरे ख़द्दों-ख़ाल से भी गए 
<|endoftext|>
<|startoftext|>
हज़ार वक़्त के परतव-नज़र में होते हैं
हम एक हल्क़ा-ए-वहशत-असर में होते हैं


कभी कभी निगह-ए-आश्ना के अफ़साने
उसी हदीस-ए-सर-ए-रह-गुज़र में होते हैं


वही हैं आज भी उस जिस्म-ए-नाज़नीं के ख़ुतूत
जो शाख-ए-गुल में जो मौज-ए-गुहर में होते हैं


खुला ये दिल पे के तामीर-ए-बाम-ओ-दर में होते हैं
बगूले क़ालिब-ए-दीवार-ओ-दर में होते हैं


गुज़र रहा है तू आँखें चुरा के यूँ न गुज़र
ग़लत-बयाँ भी बहुत रह-गुज़र में होते हैं


क़फ़स वही है जहाँ रंज-ए-नौ-ब-नौ ऐ दोस्त
निगह-दारी एहसास पर में होते हैं


सरिश्त-ए-गुल ही में पिनहाँ हैं सारे नक़्श ओ निगार
हुनर यही तो कफ़-ए-कूज़ा-गर में होते हैं


तिल्सिम-ए-ख़्वाब-ए-ज़ुलेख़ा ओ दाम-ए-बर्दा-फ़रोश
हज़ार तरह के क़िस्से सफ़र में होते हैं 
<|endoftext|>
<|startoftext|>
क्या हुए बाद-ए-बयाबाँ के पुकारे हुए लोग
चाक-दर-चाक गिरेबाँ को सँवारे हुए लोग


ख़ूँ हुआ दिल के पशीमान-ए-सदाक़त है वफ़ा
ख़ुश हुआ जी को चलो आज तुम्हारे हुए लोग


ये भी क्या रंग है ऐ नर्गिस-ए-ख़्वाब-आलूदा
शहर में सब तेरे जादू के हैं मारे हुए लोग


ख़त्त-ए-माज़ूली-ए-अरबाब-ए-सितम खींच गए
ये रसब-बस्ता सलीबों से उतारे हुए लोग


वक़्त ही वो ख़त-ए-फ़ासिल है ऐ हम-नफ़्सो
दूर है मौज-ए-बला और किनारे हुए लोग


ऐ हरीफ़ान-ए-ग़म-ए-गर्दिश-ए-अय्याम आओ
एक ही ग़ोल के हम लोग हैं हारे हुए लोग


उन को ऐ नरम हवा ख़्वाब-ए-जुनूँ से न जगा
रात मै-ख़ाने की आए हैं गुज़ारे हुए लोग 
<|endoftext|>
<|startoftext|>
सलीब ओ दार के क़िस्से रक़म होते ही रहते हैं
क़लम की जुम्बिशों पर सर क़लम होते ही रहते हैं


ये शाख़-ए-गुल है आईन-ए-नुमू से आप वाक़िफ़ हैं
समझती है के मौसम के सितम होते ही रहते हैं


कभी तेरी कभी दस्त-ए-जुनूँ की बात चलती है
ये अफ़साने तो ज़ुल्फ़-ए-ख़म-ब-ख़म होते ही रहते हैं


तवज्जोह उन की अब ऐ साकिनान-ए-शहर तुम पर है
हम ऐसों पर बहुत उन के करम होते ही रहते हैं


तेरे बंद-ए-क़बा से रिश्ता-ए-अनफ़ास-ए-दौराँ तक
कुछ उक़्दे नाख़ुनों को भी बहम होते ही रहते हैं


हुजूम-ए-लाला-ओ-नसरीं हो या लब-हा-ए-शीरीं हों
मेरी मौज-ए-नफ़स से ताज़ा-दम होते ही रहते हैं


मेरा चाक-ए-गिरेबाँ चाक-ए-दिल से मिलने वाला है
मगर ये हादसे भी बेश ओ कम होते ही रहते हैं 
<|endoftext|>
<|startoftext|>
ताज़ा हवा बहार की दिल का मलाल ले गई
पा-ए-जुनूँ से हल्क़ा-ए-गर्दिश-ए-हाल ले गई


जुरअत-ए-शौक़ के सिवा ख़लवतियाँ-ए-ख़ास को
इक तेरे गम की आगही ता-ब-सवाल ले गई


शोला-ए-दिल बुझा भुझा ख़ाक-ए-ज़बाँ उड़ी उड़ी
दश्त-ए-हज़ार दाम से मौज-ए-ख़याल ले गई


रात की रात बू-ए-गुल कूज़ा-ए-गुल में बस गई
रंग-ए-हज़ार मै-कदा रूह-ए-सिफ़ाल ले गई


तेज़ हवा की चाप से तीरा-बनों मैं लौ उठी
रूह-ए-तग़य्युर-ए-जहाँ आग से फ़ाल ले गई


नाफ़-ए-आहू-ए-ततार ज़ख़्म-ए-नुमूद का शिकार
दश्त से ज़िंदगी की रौ एक मिसाल ले गई


हिज्र ओ विसाल ओ नेक ओ बदगर्दिश-ए-सद हज़ार-ओ-सद
तुझ को कहाँ कहाँ मेरे सर्व-ए-कमाल ले गई


नर्म हवा पे यूँ खुले कुछ तेरे पैरहन के राज़
सब तेरे जिस्म-ए-नाज़ के राज़-ए-विसाल ले गई


मातम-ए-मर्ग-ए-क़ैस की किस से बनेगी दास्ताँ
नौहा-ए-बे-ज़बाँ कोई चश्म-ए-ग़ज़ाल ले गई 
<|endoftext|>
<|startoftext|>
वह घूमता रहा था मिट्टी की गाड़ी में
रात भर जासूस की तरह
गणिकाओं के आभूषण खोजता
थेरियों की कलाईयों पर भारी सोना टनक रहा था
डाकिनियों की फीरोज़ी आँखें
रह रह कर चमक रहीं थीं


चन्ना!
यह रथ फुली लोडेड है क्या?
पार्थ!
क्या निकट भविष्य में
एक और महाभारत लड़ा जा सकता है?
मुझे एक गाँडीव दो, मिट्टी का
और एक सुदर्शन चक्र, मिट्टी का
और मेरी दाहिनी भुजा में थोड़ा सा पुंसत्व भर दो, मिट्टी का
चारु दत्त!
ये रही तुम्हारी बाँसुरी
तुम छिपा लो इस में सब से बड़ा चन्द्रहार
और वसंत सेना को सशरीर
तुम मुझे उस पोखर तक ले चलो
जिसे कोक और पेप्सी की फैक्ट्रियों ने सोख लिया था
जहां सुजाता बाँट रही है लाल चावलों से बनी हुई खीर
मैं परिव्राजक न रहा
मुझे घर लौटना है
बताना मत किसी को
देवदत्त को भी नहीं
यशोधरा या राहुल को भी नहीं...


अँधेरे में सिद्धार्थ सा भटकता हुआ जहाँ पहुंचा था शूद्रक
वह पाटलिपुत्र या राजगृह का कोई नुक्कड़ रहा होगा
उसे न कोई उजास मिली होगी
न ही वह बुद्ध हो पाया होगा
और वह आर्यक, जिस के साथ रात भर चाय पीता रहा
कुल्हड़ भर भर के
ज़रूर नेपाल से भागा हुआ कोई माओवादी रहा होगा 
<|endoftext|>
<|startoftext|>
कुछ आवाज़ें
आप की छाती में जमी रहतीं हैं
सम्भव है वे इतनी मरियल हों
कि सन्देह होता हो उन के होने पर
और इतनी पस्त हालत
कि आप कह भी दें
कि वे हो ही नहीं सकतीं


फिर भी इन आवाज़ों को आप सुन रहे हैं
जब कभी, जहाँ कहीं
क्योंकि आप इन्हीं आवाज़ों को सुनना चाहते हैं लगातार
आप हैरान हो जाते हैं
एक दिन अचानक जब वे आप की त्वचा पर
फोड़े-फुंसियों-सी फूट आती हैं
शर्म से आप उन्हें ढकते हैं अपने इन हाथों से
पर ये आवाज़ें
यहाँ ढाँपों तो वहाँ निकल आती हैं
वहाँ ढाँपो तो कहीं और निकल आती हैं
जब कभी निकल आती हैं
हर कहीं निकल आती हैं
वहाँ भी निकल आती हैं
जहाँ आप के ये ताकतवर शातिर हाथ नहीं पहुँच सकते
आप पाएंगे कि ये दबाई छिपाई जा सकने वाली चीज़ नहीं


अलबत्ता आप चाहें तो इन आवाज़ों को
अपने जेबों में भर सकते हैं


या एक पेंसिल पकड़ें
और उन्हें छोटी-छोटी पर्चियों में लिख लें
बाँटें लोगों में
ये गुप्त ताबीज़
तहे दिल से मान लेते हुए
कि आप कमज़ोर थे
अपनी इन कमज़ोर आवाज़ों के साथ
अभी आप तैयार न थे


बाँटें ये बीजमंत्र इस सदेच्छा के साथ
कि कहीं न कहीं
कभी न कभी
बेहद ऊँची
बड़ी असरदार
और निहायत ही ज़िन्दा हो कर
पूरी आज़ादी से गूंज उठें ये
सच्ची आवाज़ें
बिना किसी डर और हिचक और हकलाहट के
किसी भी छाती में 
<|endoftext|>
<|startoftext|>
गाँव में पोलिंग पार्टी उतर रही है सशस्त्र सुरक्षा में
पोस्टर चिपक रहे हैं
बैनर चमक रहे हैं
झण्डे लटक रहे हैं
भगवा, तिरंगा और इक्के दुक्के फीके-फीके से लाल
गाँव की खेतों में सड़कें घुस रही हैं
गाँव की जड़ों में एक सुरंग खुद रही है
गाँव की नदी बाँध ली जाएगी
गाँव से उस के खेत छुड़वा लिए जाएँगे
गाँव को मुआवज़ा मिलेगा


कम्पनी दफ्तर के बाहर गाँव इकट्ठा हो रहा है
और वहाँ काफी सारी धुन्ध भी इकट्ठी हो रही है


थका हुआ मैं आशंकित-सा
एक पेड़ की छाँव में सो रहा हूँ
वहाँ एक चिडिय़ा आती है
जिस के पीछे मैंने चालीस साल पहले
भागना शुरु किया था
वहाँ एक बच्चा आता है
मीठी दही की कटोरी लिए
खासा गहरा गेहुँआ इंसानी चेहरा लिए
कहता है मुझे खेलना अच्छा लगता है
और नाचना भी
और मैं शील्ड जीतूँगा
और मैं 'स्टेट' खेलूँगा
बड़ा आदमी बनूँगा...


जागने पर मेरी आँखें नम हैं
गाँव के सपने में अभी तक ज़िन्दा था मैं
और मेरे सपनों में गाँव 
<|endoftext|>
<|startoftext|>
इस नदी को देखने के
लिए आप इसके एक दम करीब जाएँ।
घिस-घिस कर कैसे कठोर हुए हैं और सुन्दर
कितने ही रंग और बनक लिए पत्थर।


उतरती रही होगीं
पिछली कितनी ही उठानों पर
भुरभुरी पोशाकें इन की
कि गुमसुम धूप खा रही
चमकीली नंगी चट्टानें
उकड़ूँ ध्यान-मगन
और पसरी हुई कोई ठाठ से
आज जग उतर चुका है पानी।


अलग-अलग बिछे हुए
पेड़
मवेशी
कनस्तर
डिब्बे
लत्ते
ढेले
कंकर
रेत-
कि नदी के बाहर भी बह रही थीं
कुछ नदियाँ शायद
उन्हें करीब से देखने की ज़रूरत थी।


कुछ बच्चे मालामाल हो गए अचानक
खंगालते हुए
लदे-फदे ताज़ा कटे कछार
अच्छी तरह से ठोक- ठुड़क कर छाँट लेते हर दिन
पूरा एक खज़ाना
तुम चुन लो अपना एक शंकर
और मुट्ठी भर उसके गण
मैं कोई बुद्ध देखता हूँ अपने लिए
हो सके तो सधे पैरों वाला
एकाध अनुगामी श्रमण
और खेलेंगे भगवान-भगवान दिन भर।


ठूँस लें अपनी जेबों में आप भी
ये जो बिखरी हुई हैं नैमतें
शाम घिरने से पहले वरना
वो जो नदी के बाहर है
पानी के अलावा
जिसकी अलग ही एक हरारत है
गुपचुप बहा ले जाएगा
अपनी बिछाई हुई चीज़ें
आने वाले किसी भी अंधेरे में
आप आएँ
देख लें इस भरी पूरी नदी को
यहां एक दम करीब आकर।


<|endoftext|>
<|startoftext|>
मुक्ति की कामना से मुक्त रहती सी
उस औरत का आकाश कहां है?


ठीक-ठीक नहीं बता सकता
कि मैं उस ‌औरत को कितना सही-सही जानता हूं
जब कि उसे मां पुकारने के समय से ही
उसके साथ हूं।
आंचल पकड़ता
छातियों से चिपकता कभी
उचक कर पीठ पर उसकी गर्दन सूंघता।


उस औरत को प्यार करना
मेरे स्मृति पुंज में
एक खत्म न होने वाली अवधि की तरह है
बिना हड़बड़ाहट
एक कछुए के जीवन जैसी
उसे मां पुकारने से कहीं ज्यादा लंबी
कहीं ज्यादा गहरी
कहीं ज्यादा दूर, तटों से
जबकि मां पुकारने से कहीं ज्यादा लंबी
वक्फा-दक्फा / जैसे
कौंधे होती है पल दो पल की
अपने छौनों के लिए जब
आती है मादाएं उथले तटों पर
कभी- कभार
और अवसाद के फेनिल कुहरे में से झरता
मां जैसा उस का रूप
अस्पष्ट-अस्पष्ट
तो भी बहुत कुछ ठोस
सुच्चा होने का आश्वासन देता
कि जैसे वह तो है ही
धुन्ध के पार भी
आर भी.....


और उसकी आत्यंतिक इच्छाएं
उड़ती हैं
सपनों ही में
गिरती हैं धड़ाम से
सीढ़ियों से औंधे मुंह
पीठ पर भारी गट्ठर उठाए
कड़ी धरती पर
बार-बार / तुड़वा बैठती एड़ियाँ
पसलियाँ, और जाने क्या-क्या
उस औरत के मेरी माँ होने के इलावा
मुझे कई बार लगा
कि रही होगी उसकी अपनी एक अलग जिंदगी भी
कि जिस के बारे कैसे कहूं
जब कि उसे माँ कहता हूं
और ना कैसे कहूं
जबकि दिखावा करता हूं
कि तकरीबन उसे जानता हूं।


जैसे कि मान लीजिए उसका वह आकाश ही!
मेरे इलावा
चांदनी रातों में जिसे
कहां देख पाती होगी
उस की सूखी, लाल, बीमार आंखें
भटकती धरती पर ही मानो
टूट छूट कर गिरी हुई
और खोई हुई
छोटी-मोटी काम की जरूरी चीज कोई
खोजती हो!


या कि उसकी देह ही
जिसे वह अपना मानकर
अथवा न मान कर ही
सताती रही
सदा-सदा
मुंह अंधेरे दूध की बाल्टियाँ भर लाती
और कुचले जाते
भारी खुरों के नीचे उस के पैर
हां, उस की देह ही तो
बजका दी गई कितनी ही बार
दीवारों के साथ
कितने ही जानवरों की भूख मिटाती
घर और पशुशाला में
पता ही न चला होगा
मेरी माँ सी उस औरत को
कि कब घुसती चली गई अनाधिकार उस में
एक उन्मत्त पुरूष की शातिर महत्वाकाँक्षा!


कि भाग निकलने का
जब भी आया होगा खयाल
अनायास
भारी लगने लगे होंगे उसे अपने पैर!
हां, ठीक-ठीक बता सकता हूं
मैं ही
कि आज भी
उसे नहीं मालूम है ठीक-ठीक
कि बांध दी गई थी वह
मेरे उसे माँ कहने से बहुत पहले
मेरे उसे प्यार करने से भी बहुत पहले
मेरे जैसे अद्श्य खूंटो से
मेरे पिता की दुधारू गाय के ठीक बगल में
निपट दोहन के लिए


यों कहने को मैं
ऐसा भी कह सकता हूं
उस औरत की काल्पनिक मुक्ति पर / रो-रो कर
कि क्या शक कि वह जीती चली आई
पोंछती
बदरंग हो चले दामन से
कैसी‍-कैसी वाहियात गंदगियाँ
और चमकाती
कैसे गलीज अंधियारे
इस साफ शफ्फाक घर जैसी इमारत के
जिसे वह अपना मान कर
अथवा न मान कर ही
कि क्या था
कि पोंछ नहीं पाई
अपनी चौखट से बाहर बिखरा
उसका अपना ही आकाश
पूर्णिमा की चकाचौंध में भी
जो रहा धुंधला ही
आंखें उसकी
मानो सजल थीं
उस औरत की चाँदनी रातों को
क्या था कि सदा
लगा रहा ग्रहण?


क्या उसका पुत्र?


और उसके पुत्र के सिवा
उस की सूखी आंखों के
तमाम तारे
क्यों न थे निर्वाण के पक्ष में?


उस औरत की मुक्ति के?


उस मुक्ति सी वायवी अवधारण के?
उस मुक्ति की कामना से मुक्त रहती सी
अपनी मां जैसी उस औरत के लिए
जार-जार रोने से पहले
मंडराती है मेरे मस्तिष्क विवर में चकिल
उस मुक्ति की (अव) धारणा में लोट-पोट
अपनी, अलग-अलग डिजाईनर
मुक्तिकामी इच्छाएँ ओढ़े हुए
इस मदहोश भूखंड की
'उदात्त' महिलाएँ!


मीरा तो नहीं
तसलीमा भी शायद
पर हां, कह सकते हैं
इंदिरा, बनेजीर
टेरेसा, महा श्वेता
और अभी-अभी अरूंधति
बिल्कुल अभी ही
जैसे तमाम इनामी औरतें
पुरस्कृत बुकर पुलित्जर
प्रश्नवाचकों की तरह
शोभा डे
किरन बेदी
किरन खैर
किरन देसाई
किरन मेरी मां सी उस औरत की आंखों में
कहां?
जो सजल रह-रह कर / सदा
जो जल रही, सूखती, लाल-लाल / कहां
उसका दर्दनिवारक सुकून?


क्या तुम बता सकते हो ठीक-ठीक
कि बचती हुई बाल-बाल
विक्षेप से
भयभीत और उद्वेलित िस
भीषण समय में अपने पुत्र के इलावा
क्या कुछ ढ़ोती हुई पीठ पर
चुपचाप
सिमरती वज्रगुरू
अपने पुत्र के इलावा
इस सारी धरती की बेहतरी के लिए
जो कूर हुई बार-बार उसी के लिए
कहां है
उस औरत का आकाश?
जिसे अपना मान कर
अथवा न मान कर ही
मुक्त हो सके वह! 
<|endoftext|>
<|startoftext|>
वह जब थी
तो कुछ इस तरह थी
जैसे कोई भी बीमार बुढ़िया होती है
शहर के किसी भी घर में
अपने दिन गिनती।


वह जब थी
उस शहर और घर को
कोई ख़बर न थी
कि दर्द और संघर्ष की
अपनी दुनिया में
वह किस कदर अकेली थी ।


कहाँ शामिल था
ख़ुद मैं भी
उस तरह से
उसके होने में
जिस तरह से इस अंतिम यात्रा में हूं ?




आज जब वह जा रही है
तो रोता है घर
स्तब्ध ह्आ शहर
खड़ा हो गया है कोई दोनो हाथ जोड़े
दुकान में सरक गया है कोई मुँह फेर कर
भीड़ ने रास्ता दे दिया है उसे
ट्रैफिक थम गया है
गाड़ियाँ भारी-भरकम अपनी गर्वीली गुर्राहट बंद कर
एक तरफ हो गई हैं दो पल के लिए
चौराहे पर
वर्दीधारी उस सिपाही ने भी
अदब से ठोक दिया है सलाम।
आज जब जा रही है माँ
तो लगने लगा है सहसा
मुझे
इस घर को
और पूरे शहर को
कि वह थी... और अब नहीं रही। 
<|endoftext|>
<|startoftext|>
टिमटिमा-टिमटिमा कर
वह पृथ्वी की नज़रों में आना चाहता था
ज्यादा से ज्यादा देर तक
उसकी नज़रों में बस जाना चाहता था
उसकी सोच पर हावी हो जाना चाहता था।
 
वह सूरज से ‘जलता’ था
 
कि क्यों सूरज की तरह
वह पृथ्वी के पास नहीं है?
जब कि देखा जाए तो
वह भी एक जलता हुआ सूरज ही है।
फिर क्यों उसका जलना
महज टिमटिमाना है पृथ्वी के लिए
जबकि सूरज का जलना, चमकना।
 
और क्यों रहती है पृथ्वी
बुझी-बुझी
जब ग्रहण लग जाता है सूरज को
मानो मातम मनाती हो।
 
उसका बस चलता
तो कभी पृथ्वी को यूँ हसरत से न देखता
पर क्या करता
कि स्वयं को ‘सूरज’ महसूस करने के लिए
उसे अपने आस पास एक पृथ्वी चाहिए ............
 
पृथ्वी से बहुत दूर
एक सितारा
कुछ इस तरह टिम टिमाता रहता था। 
<|endoftext|>
<|startoftext|>
 देखता रहा जंगल को
लकड़ बग्घे की तरह
और झटपट मेरे सपनों में जुटने लगा
एक झुण्ड।
 
मैंने प्यार किया
कि जीना असंगत न लगे
परिवार बनाया
फिर पता नहीं
मेरी अपनी ही भूख थी वो
या कि शावकों की कोई गुप्त पुकार-
मैं उठा, बेताब
कूदता रहा झुके हुए पुठठों पर
पूरा एक झुण्ड नहीं बन गया जब तक
दुर्गन्ध में नहाया
दौड़ता-भागता
एक दुर्बल हिरन को सूँघता हुआ।
 
‘‘सभी को कुछ न कुछ चाहिए’’
मैंने दलील दी-
‘‘जैसे इस हिरन को घास
और मुझे मांस।’’
 
मैं देखता रहा, चुपचाप
ठीक एक लकड़ बग्घे की तरह
बेबस,
अपना ‘बुद्ध’ न हो पाना।
<|endoftext|>
<|startoftext|>
मेरे गाँव की गलियाँ पक्की हो गईं हैं.


गुज़र गई है एक धूल उड़ाती सड़क
गाँव के ऊपर से
खेतों के बीचों बीच
बड़ी बड़ी गाड़ियाँ
लाद ले जातीं हैं शहर की मंडी तक
नकदी फसल के साथ
मेरे गाँव के सपने
छोटी छोटी खुशियाँ – -


कच्ची मिट्टी की समतल धुपैली छतों से
उड़ा ले गया है हेलिकॉप्टर
पुरसुकून गरमाईश का एक नरम टुकड़ा
उड़ा ले गया है
सर्दियों की सारी चहल पहल
ऊन कातती औरतें
चिलम लगाते बूढ़े
‘छोलो’ की मंडलियाँ
और विष-अमृत खेलते छोटे छोटे बच्चे --




मेरे गाँव के घर भी पक्के हो गए हैं
रंगीन टी वी के नकली किरदारों मे जीती
बनावटी दुक्खों से कुढ़ती
ज़िन्दगी उन घरों के
भीतरी ‘कोज़ी’ हिस्सों मे क़ैद हो गई है
किस जनम के करम हैं कि
यहाँ फँस गए हैं हम !
कैसे निकल भागें पहाड़ों के उस पार ?


आए दिन फटती है खोपड़ियाँ जवान लड़कों की *
कितने दिन हो गए
पूरे गाँव को मैंने
एक जगह एक मुद्दे पर इकट्ठा नहीं देखा


भौंचक्का ,
भूल गया हूँ गाँव आ कर अपना मक़सद
शर्मसार हूँ अपने सपनों पर
मेरे सपनों से बहुत आगे निकल गया है गाँव
        
बहुत ज़्यादा तरक़्क़ी हो गई है
मेरे गाँव की गलियाँ पकी हो गई हैं. 
<|endoftext|>
<|startoftext|>
गोली मार टरक को यार।
अब तो रात होने को है
ठंड भी कैसी है
कमबखत
वो सामने देखते हो लेबर कैम्प
सोलर जल रहा जहाँ
मेटनी के तम्बू में
चल , दो घूंट लगाते हैं
जीरे के तड़के वाली
फ्राईड मोमो के साथ
गरमा जाएगा जिसम
गला भी हो जाएगा तर
दो हाथ मांगपत्ता हो जाए
पड़े रहेंगें रात भर
सुबह तक पटा लेगें किसी उस्ताद को हज़ार पाँच सौ में
खुश हो जाएगी घरवाली। 
<|endoftext|>
<|startoftext|>
ऐसे ही बैठे थे
`फायरप्लेस´ के सामने
हम पाँच छह जने
कि अचानक दीवार पर टंगी सूली से
उतर आया जीजस
चुपचाप हमारी बकवास में शमिल हो गया।


रात भर बतियाते रहे हम
अलाव तापते
बीयर के साथ
दुनियादारी की बातें
मौसम की
रंगों
कीट पतंगों की
आदमी की, पैसों की
कर्फ़्यू और दंगों की
हँसता रहा पैगम्बर
रात भर।


अंतत:
सरूर में
पप्पू ने गिटार उठाई
शामू ने बाँसुरी
मैंने सीटी
स्वामी ने ताली बजाई
और झूमते हुए ईश्वर के बेटे ने गाया
एक सुन्दर यहूदी गीत-
``- - ईश्वर मरा नहीं
सो रहा है।´´ 
<|endoftext|>
<|startoftext|>
`फ्लाईट´ में सब्ज़ी आई है
तीन टमाटर
दो नींबू
आठ हरी मिरचें
मुट्ठी भर धनियाँ


सजा कर रखी जाएँगी सिब्ज़याँ
`ट्राईबेल फेयर´ की स्मारिका के साथ
महीना भर


जब तक कि सभी पड़ोसी सारे कुलीग
जान न लें
फ्लाईट में हरी सब्ज़ियाँ आई है। 
<|endoftext|>
<|startoftext|>
`सिल्ट´ भर गया होगा
`फोरवे´ में
`चैनल´ तो शुरू साल ही टूट गए थे


छत्तीस करोड़ का प्रोजेक्ट
मनाली से `सप्लाई´ फेल है
सावधान
`पावर कट´ लगने वाला है


दो दिन बाद ही आएगी बारी
फोन कर लो सब को
सभी खबरें देख लो
टी० वी० पर
सभी सीरियल


नहा लो जी भर रोशनियों में खूब मल-मल
बिजली न हो तो
ज़िन्दगी अन्धेरी हो जाती है। 
<|endoftext|>
<|startoftext|>
अगली उड़ान में `शिफ्ट` कर दिया जाएगा
`पथ परिवहन निगम´ का स्टाफ


केवल नीला टेंकर एक `बोर्डर रोड्स´ का
रेंगता रहेगा छक-छक-छक
सुबह शाम
और कुछ टेक्सियाँ
तान्दी पुल-पचास रूपये
स्तींगरी-पचास रूपये


भला हो `बोर्डर रोड्स´ का
पहले तो इतना भी न था
सोई रहती थी सड़कें, चुपचाप
बरफ के नीचें
मौसम खुलने की प्रतीक्षा में
और पब्लिक भी


कोई कुछ नहीं बोलता । 
<|endoftext|>
<|startoftext|>


इससे आगे?
इससे आगे तो कुछ भी नहीं है सर!
यह इस देश का आखिरी छोर है।
इधर बगल में तिबत है
ऊपर कश्मीर
पश्चिम मे जम्मू
उधर बड़ी गड़बड़ है


गड़बड़ पंजाब से उठकर
कश्मीर चली गई है जनाब
लेकिन हमारे पहाड़ शरीफ हैं
सर उठाकर
सबको पानी पिलाते हैं
दूर से देखने मे इतने सुन्दर
पर ज़रा यहाँ रूककर देखो ...


नहीं सर,
वह वैसा नहीं है
जैसा कि अदीब लिखता है-
भोर की प्रथम किरणों की
स्वर्णाभा में सद्यस्नात्
शंख-धवल मौन शिखर,
स्वप्न लोक, रहस्यस्थली ...
वगैरा-वगैरा


जिसे हाथों से छू लेने की इच्छा रखते हो
वो वैसा खामोश नहीं है
जैसा कि दिखता है।
बड़ी हलचल है वहाँ दरअसल
बड़ी-बड़ी चट्टानें
गहरे नाले और खाईयाँ
खतरनाक पगडंडियाँ हैं
बरफ के टीले और ढूह
भरभरा कर गिरते रहते हैं
गहरी खाईयों में


बड़ी ज़ोर की हवा चलती है
हिया काँप जाती हैं, माहराज,
साक्षात् `शीत´ रहता है वहाँ!
यहाँ सब उससे डरते हैं


वह बरफ का आदमी
बरफ की छड़ी ठकठकाता
ठीक `सकरांद´ के दिन
गाँव से गुज़रते हुए
संगम में नहाता है


इक्कीस दिनों तक
सोई रहती है नदियाँ
दुबक कर बरफ की रज़ाई में
थम जाता है चन्द्रभागा का शोर
परिन्दे तक कूच कर जाते हैं
रोहतांग के पार
तन्दूर के इर्द गिर्द हुक्का गुडगुड़ाते बुजुर्ग
गुप चुप बच्चों को सुनाते हैं
उसकी आतंक कथा।


नहीं सर
झूठ क्यों बोलना?
अपनी आँखों से नहीं देखा है उसे
पर कहते हैं
घर लौटते हुए
कभी चिपक जाता है
मवेशियों की छाती पर


औरतें और बच्चे
भुर्ज की टहनियों से
डंगरो को झाड़ते हैं-
``बर्फ की डलियाँ तोडो
`डैहला´ के हार पहनो
शीत देवता
अपने `ठार´ जाओ
बेज़ुबानों को छोड़ो´´
सच माहराज, आँखों से तो नहीं...
कहते हैं
गलती से जो देख लेता है
वहीं बरफ हो जाता है
`अगनी कसम´।


अब थोडा अलाव ताप लो सर,
इससे आगे कुछ नहीं है
यह इस देश का आखिरी छोर है
`शीत´ तो है यहाँ
उससे डरना भी है
पर लड़ना भी है
यहाँ सब उससे लड़ते हैं जनाब
आप भी लड़ो। 
<|endoftext|>
<|startoftext|>


इस कुँआरी झील में झाँको
अजय
किनारे किनारे कंकरों के साथ खनकती
तारों की रेज़गारी सुनो


लहरों पर तैरता आ रहा
किश्तों में चांद
छलकता थपोरियां बजाता
तलुओं और टखनों पर


पानी में घुल रही
सैंकडों अनाम खनिजों की तासीर
सैंकडों छिपी हुई वनस्पतियाँ
महक रही हवा में
महसूस करो
वह शीतल विरल वनैली छुअन...


कहो
कह ही डालो
वह सब से कठिन कनकनी बात
पच्चीस हज़ार वॉट की धुन पर
दरकते पहाड़
चटकते पठार


रो लो
नाच लो
जी लो
आज तुम मालामाल हो
पहुँच जाएंगी यहाँ
कल को
वही सब बेहूदी पाबंदियाँ !
<|endoftext|>
<|startoftext|>
मौसम में घुल गया है शीत
बेशरम ऎयार
छीन रहा वादियों की हरी चुनरी


लजाती ढलानें
हो रही संतरी
फिर पीली
और भूरी


मटमैला धूसर आकाश
नदी पारदर्शी
संकरी !


काँप कर सिहर उठी सहसा
कुछ आखिरी बदरंग पत्तियाँ
शाख से छूट उड़ी सकुचाती
खिड़की की काँच पर
चिपक गई एकाध !


दरवाजे की झिर्रियों से
सेंध मारता
वह आखिरी अक्तूबर का
बदमज़ा अहसास
ज़बरन लिपट गया मुझसे !


लेटी रहेगी अगले मौसम तक
एक लम्बी
सर्द
सफ़ेद
मुर्दा
लिहाफ़ के नीचे
एक कुनकुनी उम्मीद
कि कोंपले फूटेंगी
और लौटेगी
भोजवन में ज़िन्दगी ।
<|endoftext|>
<|startoftext|>


हम ब्यूँस की टहनियाँ हैं
दराटों से काट-छाँट कर
सुन्दर गट्ठरों में बांधकर
हम मुंडेरो पर सजा दी गई हैं
खोलकर बिछा दी जाएंगी
बुरे वक़्त में
चारे की तरह
हम छिलेंगी
जानवरों के पेट की आग बुझाएंगी।


हम बयूँस की टहनियाँ हैं
छिलकर
सूखकर
हम और भी सुन्दर गट्ठरों में बँध जाएंगी
नए मुंडेरों पर सज जाएंगी
तोड़कर झौंक दी जाएंगी
चूल्हों में
बुरे वक़्त में
ईंधन की तरह
हम जलेंगी
आदमी का जिस्म गरमाएंगी।


हम बयूँस की टहनियाँ हैं
रूखे पहाड़ों पर रोप दी गई
छोड़ दी गई हैं मौसम के सुपुर्द
लम्बी सदियों में हमारी त्वचा काली पड़ जाती है
मूर्च्छित, खड़ी रह जाती हैं हम
अर्द्ध निद्रा में
और मौसम खुलते ही
हम पत्थरों से चूस लेती हैं
जल्दी-जल्दी
खनिज और पानी ।


अब क्या बताएँ
कैसा लगता है...
सब कुछ झेलते हुए
ज़िन्दा रह जाना इस तरह से
सिर्फ़ इसलिए
कि हम अपने कंधों पर और टहनियाँ ढो सकें
ताज़ी, कोमल, हरी-हरी
कि वे भी काटी जा सकें बड़ी हो कर
खुरदरी होने से पहले
छीलकर सुखाई जा सकें
जलाई जा सकें
या फिर गाड़ दी जा सकें किसी रूखे पहाड़ पर
हमारी ही तरह।


हम बयूँस की टहनियों को
जितना चाहो दबाओ, लचकाओ
झुकती ही जाएंगी लहराती हुई
जब तक हममें लोच है


लेकिन कड़क कर टूट जाएंगी
जिस दिन सूख जाएंगी। 
<|endoftext|>
<|startoftext|>
वहाँ जो औरत बैठी थी
उस ने होंठ रंग रखे थे खूब चटख
और नाखून भी ।


उसकी गर्दन पर काली झुरियाँ बन रही थी
और ज़बरन घुँघराले किये बालों से पसीना चुहचहा रहा था ।


वहाँ जो औरत बैठी थी
उसके चारों ओर भिनभिना रहे थे बच्चे
एक दूसरे को छेड़ते, खींचते
धकियाते, गिराते, रूलाते,
मस्त ! माँ से बेखबर ।


वहाँ जो औरत बैठी थी
उसकी आँखों से भाग कर
सितारों में खो गई थी चमक
उसके चेहरे पर लगा था ग्रहण
और चाँद हँस रहा था ।


उसके भीतर के तमाम परिन्दें
कर रहे थे कूच की तैयारी
अपनी भरपूर चहचहाहटों और ऊँची उड़ानों के साथ
भोर होते ही ।


वहाँ जो औरत बैठी रहेगी
उसकी आर्द्रता सोख ले जाएंगे बादल
हवाएँ चुरा लेंगीं उसके सुनहरे सपने
और सूरज छीन लेगा उसकी रही सही गरमाईश
दिन निकलते ही ।


यह धरती ही थामे रहे संभवत:
जैसे-तैसे
एक चुक रही औरत का बोझ
दिन भर।


वहाँ जो औरत बैठी है
उसे बहुत देर तक
यों सजधज कर
गुमसुम
चुपचाप बैठे नहीं रहना चाहिए ।
<|endoftext|>
<|startoftext|>
सरक रही है सरवरी
कूड़ा, शौच और मच्छियाँ ढोती
झीर बालक नहा रहे, प्रफुल्ल
बदबूदार भद्दे सूअरों के साथ
घिर गए हैं किनारे दुकानों मकानों और झाबों से
सिमटती जा रही सरवरी ।


बड़ा ही व्यस्त बाज़ार उग आया है
नया बस स्टैंड बन गया है
यहीं कहीं एकान्ताश्रम हुआ करता था
और कहाँ खो गई है प्रार्थना की मधुर घंटियाँ...
जहाँ शरणार्थियों के छोटे-छोटे
खोखे हुआ करते थे
थियेटर के सामने खड्ढ में,
पहाड़-सा शॉपिंग कॉम्पलेक्स खड़ा हो गया है ।
और तिब्बतीयन आंटी की भट्टी थी
(जुमा, मोमो, लुगड़ी............ )
पुल के सिरे वाला पनवाड़ी
लगता है सबलोग कहीं शिफ्ट कर गये हैं।


लकड़ी के जर्जर पुल के दोनों ओर रेड़ियाँ सज रही हैं ।
सब्जियाँ, मनियारी...
टेम्पो ही टेम्पो
और इन सब से बेख़बर
बीस साल पुराना वही बूढ़ा सांड़
दिख जाता है अचानक आज भी
खाँसता, लार टपकाता, जुगाली करता
पुल के बीचों-बीच अधलेटा
उसकी पसलियाँ भी साफ-साफ दिख रही हैं
मानो सचमुच ही हो ।


और एक पक्की सड़क निकल गई है
काई लगी खस्ताहाल थियेटर के ठीक पीछे से नदिया के साथ-साथ
दूर जहाँ विपाशा में विलीन हो रही है सरवरी
उठ रहा है धुआँ भूतनाथ में
जहाँ पेडों के नीचे इम्तेहान की तैयारियाँ किया करते थे
कुछ अघोरियों के साथ
देर रात तक
बैठे रहते हैं
लावारिस चिताओं की आग तापते
नशेड़ी लड़के । 
<|endoftext|>
<|startoftext|>
अलविदा ओ पतझड़ !
बाँध लिया है अपना डेरा-डफेरा
होंने ही वाला है सवेरा
हाँक दिया है अपना रेवड़ हमने पथरीली फाटों पर
यह तुम्हारी आखिरी ठण्डी रात थी
अब जल्दी ही बीत जाएगी
आज हम पहाड़ लाँघेंगे
उस पार की दुनिया देखेंगे !


विदा, ओ खामोश बूढ़े सराय !
तेरी केतलियाँ भरी हुई हैं
लबालब हमारे गीतों से.
हमारी जेबों में भरी हुई है
ठसाठस तेरी कविताएं
मिलकर समेट लें
भोर होने से पहले
अँधेरी रातों की तमाम यादें
आज हम पहाड़ लाँघॆंगे
उस पार की हलचल सुनेंगे !


विदा , ओ गबरू जवान कारिन्दो !
हमारे पिट्ठुओं में
ठूँस दिए हैं तुमने
अपनी संवेदनाओं के गीले रूमाल
सुलगा दिया है तुमने
हमारी छातियों में
अपनी अँगीठियों का दहकता जुनून
उमड़ने लगा है एक लाल बादल
पूरब के उस कोने में


आज हम पहाड़ लाँघेंगे
उस पार की हवाएं सूँघेंगे !


सोई रहो बरफ में
ओ, कमज़ोर नदियो
बीते मौसम घूँट घूँट पिया है
तुम्हें बदले में कुछ भी नहीं दिया है
तैरती है हमारी देहों में
तुम्हारी ही नमी
तुम्हारी ही लहरें मचलती हैं
हमारे पाँवों में
सूरज उतर आया है आधी ढलान तक
आज हम पहाड़ लाँघेंगे
उस पार की धूप तापेंगे !


विदा, ओ अच्छी ब्यूँस की टहनियों
लहलहाते स्वप्न हैं
हमारी आँखों में
तुम्हारी हरियाली के
मज़बूत लाठियाँ हैं
हमारे हाथों में तुम्हारे भरोसे की
तुम अपनी झरती पत्तियों के आँचल में
सहेज लेना चुपके से
थोड़ी सी मिट्टी और कुछ नायाब बीज
अगले बसंत में हम फिर लौटेंगे !                                                                         
<|endoftext|>
<|startoftext|>
धुर हिमालय में यह एक भीषण जनवरी है
आधी रात से आगे का कोई वक़्त है
आधा घुसा हुआ बैठा हूँ
चादर और कम्बल और् रज़ाई में
 सर पर कनटोप और दस्ताने हाथ में
एक नंगा कंप्यूटर हैंग हो गया है
जब कि एक बुद्ध कविता में करुणा ढूँढ रहा है .


तमाम कविताएं पहुँच रहीं हैं मुझ तक हवा में
कविता कोरवा की पहाड़ियों से
कविता चम्बल की घाटियों से
भीम बैठका की गुफा से कविता
 स्वात और दज़ला से कविता
कविता कर्गिल और पुलवामा से
मरयुल , जङ-थङ , अमदो और खम से
कविता उन सभी देशों से
जहाँ मैं जा नहीं पाया
जबकि मेरे अपने ही देश थे वे.


कविताओं के उस पार एशिया की धूसर पीठ है
 कविताओं के इस पार एक हरा भरा गोण्ड्वाना है
 कविताओं के टीथिस मे ज़बर्दस्त खलबली है
कविताओं की थार पर खेजड़ी की पत्तियाँ हैं
 कविताओं की फाट पर ब्यूँस की टहनियाँ हैं
कविताओं के खड्ड में बल्ह के लबाणे हैं
कविताओं की धूल में दुमका की खदाने हैं


कविता का कलरव भरतपुर के घना में
कविता का अवसाद पातालकोट की खोह में
कविता का इश्क़ चिनाब के पत्तनों में
कविता की भूख विदर्भ के गाँवों में
कविता की तराई में जारी है लड़ाई
पानी पानी चिल्ला रही है वैशाली
विचलित रहती है कुशीनारा रात भर
सूख गया है हज़ारों इच्छिरावतियों का जल
जब कि कविता है सरसराती आम्रपालि
मेरा चेहरा डूब जाना चाहता है उस की संदल- माँसल गोद में
कि हार कर स्खलित हो चुके हैं
मेरी आत्मा की प्रथम पंक्ति पर तैनात सभी लिच्छवि योद्धा
जब कि एक बुद्ध कविता में करुणा ढूँढ रहा है.


सहसा ही
एक ढहता हुआ बुद्ध हूँ मैं अधलेटा
हिमालय के आर पार फैल गया एक भगवा चीवर
आधा कंबल में आधा कंबल के बाहर
सो रही है मेरी देह कंचनजंघा से हिन्दुकुश तक
पामीर का तकिया बनाया है
 मेरा एक हाथ गंगा की खादर में कुछ टटोल रहा है
 दूसरे से नेपाल के घाव सहला रहा हूँ
 और मेरा छोटा सा दिल ज़ोर से धड़कता है
हिमालय के बीचों बीच.


सिल्क रूट पर मेराथन दौड़ रहीं हैं कविताएं
गोबी में पोलो खेल रहा है गेसर खान
क़ज़्ज़ाकों और हूणों की कविता में लूट लिए गए हैं
ज़िन्दादिल खुश मिजाज़ जिप्सी
यारकन्द के भोले भाले घोड़े
क्या लाद लिए जा रहे हैं बिला- उज़्र अपनी पीठ पर
दोआबा और अम्बरसर की मण्डियों में
न यह संगतराश बाल्तियों का माल- असबाब
न ही फॉरबिडन सिटी का रेशम
और न ही जङ्पा घूमंतुओं का
मक्खन, ऊन और नमक है
जब कि पिछले एक दशक से
या हो सकता है उस से भी बहुत पहले से
कविता में सुरंगें ही सुरंगें बन रही हैं !


खैबर के उस पार से
बामियान की ताज़ा रेत आ रही है कविता में
मेरी आँखों को चुभ रही है
करआ-कोरम के नुकीले खंजर
मेरी पसलियों में खुभ रहे हैं
कविता में दहाड़ रहा है टोरा बोरा
एक मासूम फिदायीन चेहरा
जो दिल्ली के संसद भवन तक पहुँच गया है
कविता का सिर उड़ा दिया गया है
फिर भी ज़िन्दा है कविता
सियाचिन के बंकर में बैठे
एक सिपाही की आँखें भिगो रहा है
कविता में एक धर्म है नफरत का
कविता में क़ाबुल और काश्मीर के बाद
तुरत जो नाम आता है तिब्बत का
कविता के पठारों से गायब है शङरीला
कविता के कोहरे से झाँक रहा शंभाला
कविता के रहस्य को मिल गया शांति का नोबेल पुरस्कार
जब कि एक बुद्ध कविता में करुणा ढूँढ रहा है.


अरे , नहीं मालूम था मुझे
हवा में पैदा होतीं हैं कविताएं !


क़तई मालूम नहीं था कि
हवा जो सदियों पहले लन्दन के सभागारों
और मेनचेस्टर के कारखानों से चलनी शुरू हुई थी
आज पॆंटागन और ट्विन –टॉवर्ज़ से होते हुए
बीजिंग के तह्खानों में जमा हो गई है
कि हवा जो अपने सूरज को अस्त नही देखना चाहती
आज मेरे गाँव की छोटी छोटी खिड़कियो को हड़का रही है


हवा के सामने कविता की क्या बिसात ?
हवा चाहे तो कविता में आग भर दे
हवा चाहे तो कविता को राख कर दे
हवा के पास ढेर सारे डॉलर हैं
आज हवा ने कविता को खरीद लिया है
जब कि एक बुद्ध कविता में करुणा ढूँढ रहा है .




दूर गाज़ा पट्टी से आती है जब
एक भारी भरकम अरब कविता
कम्प्यूटर के आभासी पृष्ट पर
तैर जाती हैं सहारा की मरीचिकाएं
शैं- शैं करता
मनीकरण का खौलता चश्मा बन जाता है उस का सी पी यू
कि भीतर मदरबोर्ड पर लेट रही है
एक खूबसूरत अधनंगी यहूदी कविता
पीली जटाओं वाली
कविता की नींद में भूगर्भ की तपिश
कविता के व्यामोह में मलाणा की क्रीम
कविता के कुण्ड में देशी माश की पोटलियाँ
कविता की पठाल पे कोदरे की मोटी नमकीन रोटियाँ


आह!
कविता की गंध में यह कैसा अपनापा
कविता का यह तीर्थ कितना गुनगुना ....


जबकि धुर हिमालय में
यह एक ठण्डा और बेरहम सरकारी क्वार्टर है
कि जिसका सीमॆंट चटक गया है कविता के तनाव से
जो मेरी भृकुटियों पर बरफ की सिल्ली सी खिंची हुई है
जब कि एक माँ की बगल में एक बच्चा सो रहा है
और एक बुद्ध कविता में करुणा ढूँढ रहा है …
<|endoftext|>
<|startoftext|>
पहले एक गौरैया होती थी
एक आदमी होता था
लेकिन आदमी इतना ऊँचा उड़ा
कि गौरैया खो गई!


पहले एक पहाड़ होता था
एक आदमी होता था
लेकिन आदमी ऐसे तन कर खड़ा
कि पहाड़ ढह गया!


पहले एक नदी होती थी
एक आदमी होता था
लेकिन आदमी ऐसे वेग से बहा
कि नदी सो गई!


पहले एक पेड़ होता था
एक आदमी होता था
लेकिन आदमी ऐसे ज़ोर से झूमा
कि पेड़ सूख गया!


पहले एक पृथ्वी होती थी
एक आदमी होता था
लेकिन आदमी इतने ज़ोर से घूमा
कि पृथ्वी रो पड़ी!


.... पहले एक आदमी होता था. 
<|endoftext|>
<|startoftext|>
एक अच्छे आदमी की तरह
एक अच्छा गाँव भी
एक बहुचर्चित गाँव नहीं होता.


अपनी गति से आगे सरकता
अपनी पाठशाला में ककहरा सीखता
अपनी ज़िन्दगी के पहाड़े गुनगुनाता
अपनी खड़िया से
अपनी सलेट-पट्टी पे
अपने भविष्य की रेखाएँ उकेरता
वह एक गुमनाम क़िस्म का गाँव होता है


अपने कुँए से पानी पीता
अपनी कुदाली से
अपनी मिट्टी गोड़ता
अपनी फ़सल खाता
अपने जंगल के बियाबानों में पसरा
वह एक गुमसुम क़िस्म का गाँव होता है.


अपनी चटाईयों और टोकरियों पर
अपने सपनों की अल्पनाएँ बुनता
अपने आँगन की दुपहरी में
अपनी खटिया पर लेटा
अपनी यादों का हुक्का गुड़गुड़ाता
चुपचाप अपने होने को जस्टिफ़ाई करता
वह एक चुपचाप क़िस्म गाँव होता है.


एक अच्छे गाँव से मिलने
चुपचाप जाना पड़ता है
बिना किसी योजना की घोषणा किए
बिना नारा लगाए
बिना मुद्दे उछाले
बिना परचम लहराए
एक अच्छे आदमी की तरह
<|endoftext|>
<|startoftext|>
इस गाँव तक पहुँच गया है
एक काला, चिकना, लम्बा-चौडा राजमार्ग


जीभ लपलपाता
लार टपकाता एक लालची सरीसृप


पी गया है झरनों का सारा पानी
चाट गया है पेड़ों की तमाम पत्तियाँ


इस गाँव की आँखों में
झोंक दी गई है ढेर सारी धूल


इस गाँव की हरी-भरी देह
बदरंग कर दी गई है


चैन ग़ायब है
इस गाँव के मन में
सपनों की बयार नहीं
संशय का गर्दा उड़ रहा है


बड़े-बड़े डायनोसॉर घूम रहे हैं
इस गाँव के स्वप्न में
तीतर, कोयल और हिरन नहीं
दनदना रहे हैं हेलिकॉप्टर
और भीमकाय डम्पर


इस काले चिकने लम्बे-चौड़े राजमार्ग से होकर
इस गाँव में आया है
एक काला, चिकना, लम्बा-चौड़ा आदमी


इस गाँव के बच्चे हैरान हैं
कि इस गाँव के सभी बड़े लोग एक स्वर में
उस वाहियात आदमी को ‘बड़ा आदमी’ बतला रहे
जो उन के ‘टीपू’ खेलने की जगह पर
काला धुँआ उड़ाने वाली मशीन लगाना चाहता है !


जो उनकी खिलौना पनचक्कियों
और नन्हे गुड्डे गुड्डियों को
धकियाता रौंदता आगे निकल जाना चाहता है !


मुझे इस गाँव को
एक ‘बड़े आदमी’ की तरह डाक बंगले
या शेवेर्ले की खिड़की से नहीं देखना है


मुझे इस गाँव को
उन ‘छोटे बच्चों’ की तरह अपने
कच्चे घर के जर्जर किवाड़ों से देखना है
और महसूसना है
इन दीवारों का दरक जाना
इन पल्लों का खड़खड़ाना
इस गाँव की बुनियादों का हिल जाना !


<|endoftext|>
<|startoftext|>


सब से ज़्यादा मज़ा है
नीचे देखते हुए चलने में
और नीचे गिरी हुई हर सुन्दर चीज़ को सुन्दर कहने में


आज मैं माफ कर देना चाहता हूँ
उन ख़्वाहिशों को
जो लगभग दनदनाती हुई चली आईं थीं
मेरी ज़िन्दगी में
मुझे ऊपर उठाने के लिए
और् नीचे देखते हुए चलना चाहता हूँ सच्चे मन से


आख़िरकार उबर ही जाऊँगा
नीचे देखते-देखते उस ख़ुशफ़हमी से
कि दुनिया वही है जो मेरे सामने है --
ख़ूबसूरत औरतें , बढ़िया शराब , चकाचक गाड़ियाँ
और तमाम ख़ुशनुमा चीज़ें
जिनके लिए एक हसरत बनी रहती है भीतर


एक दिन मानने लग जाऊँगा नीचे देखते-देखते
कि एक संसार है
बेतरह रौन्द दी गई धूल भरी लीकों का
कीड़ों और घास-पत्तियों के साथ
देखने लग जाऊँगा
नीचे देखते-देखते एक दिन
अब तक अनदेखे रह गए
मेरे अपने ही घिसे हुए चप्पल और पाँयचों के दाग़


एक भूखी ठाँठ गाय की थूथन
एक काली लड़की की खरोंच वाली उँगलियाँ
वहाँ मिट्टी में गरक हो गई
कुछ फिर से काम आने वाली चीज़ें खोजती हुई --
बीड़ी के टोटे
चिड़ियों और तितलियों के टूटे हुए पंख
मरे हुए चूहे धागों से बँधे हुए
रैपर, ढक्कन , टीन ......
बरत कर फैंक दी गई कितनी ही चीज़ें !


उस संसार को देखना
एक गुमशुदा अतीत में झाँकने जैसा होगा
और इस से पहले
कि धूल में आधी दबी उस अठन्नी को
लपक कर बन्द कर लूँ मुट्ठी में
वैसी बीसियों चमकने लग जाएंगी यहाँ वहाँ
मानो कोई स्वप्न हो अद्भुत
दूर धुँधलके में से तैर कर आता हुआ
बरबस सच हो जाना चाहता हुआ


ठीक ऐसा ही कोई दिन होगा
नीचे देखते-देखते
जब चुपके से प्रवेश कर जाऊँगा उन यादों में
जब मैं भी वहाँ नीचे ही था कहीं
बहुत नीचे ,
और बेहद छोटा , बच्चा-सा
बड़ा छटपटाता यहाँ ऊपर पहुँचने के लिए
और समझने लग जाऊँगा कि अच्छा किया
जो तय कर लिया वक़्त रहते
नीचे देखते हुए चलना . 
<|endoftext|>
<|startoftext|>
हमें याद है
हम तब भी यहीं थे
जब ये पहाड़ नहीं थे
फिर ये पहाड़ यहाँ खड़े हुए
फिर हम ने उन पर चढ़ना सीखा
और उन पर सुन्दर बस्तियाँ बसाईं ।


भूख हमे तब भी लगती थी
जब ये चूल्हे नहीं थे
फिर हम ने आकाश से आग को उतारा
और स्वादिष्ट पकवान बनाए


ऐसी ही हँसी आती थी
जब कोई विदूषक नहीं जन्मा था
तब भी नाचते और गाते थे
फिर हम ने शब्द इकट्ठे किए
उन्हे दर्ज करना सीखा
और ख़ूबसूरत कविताएँ रचीं


प्यार भी हम ऐसे ही करते थे
यही खुमारी होती थी
लेकिन हमारे सपनों मे शहर नहीं था
और हमारी नींद में शोर .....
ज़िन्दा हथेलियाँ होती थीं
ज़िन्दा ही त्वचाएँ


फिर पता नहीं क्या हुआ था
अचानक हमने अपना वह स्पर्श खो दिया
और फिर धीरे धीरे दृष्टि भी !


बिल्कुल याद नहीं पड़ता
क्या हुआ था ? 
<|endoftext|>
<|startoftext|>
तुम्हारी जेबों मे टटोलने हैं मुझे
दुनिया के तमाम खज़ाने
सूखी हुई खुबानियाँ
भुने हुए जौ के दाने
काठ की एक चपटी कंघी और सीप की फुलियाँ


सूँघ सकता हूँ गन्ध एक सस्ते साबुन की
आज भी
मैं तुम्हारी छाती से चिपका
तुम्हारी देह को तापता एक छोटा बच्चा हूँ माँ
मुझे जल्दी से बड़ा हो जाने दे


मुझे कहना है धन्यवाद
एक दुबली लड़की की कातर आँखों को
मूँगफलियाँ छीलती गिलहरी की
नन्ही पिलपिली उँगलियों को


दो-दो हाथ करने हैं मुझे नदी की एक वनैली लहर से
आँख से आँख मिलानी है हवा के एक शैतान झोंके से


मुझे तुम्हारी सब से भीतर वाली जेब से चुराना है
एक दहकता सूरज
और भाग कर गुम हो जाना है
तुम्हारी अँधेरी दुनिया में एक फरिश्ते की तरह
जहाँ औँधे मुँह बेसुध पड़ीं हैं
तुम्हारी अनगिनत सखियाँ
मेरे बेशुमार दोस्त खड़े हैं हाथ फैलाए


कोई ख़बर नहीं जिनको
कि कौन सा पहर अभी चल रहा है
और कौन गुज़र गया है अभी-अभी


सौंपना है माँ
उन्हें उनका अपना सपना
लौटानी है उन्हें उनकी गुलाबी अमानत
सहेज कर रखा हुआ है
जिसे तुम ने बड़ी हिफाज़त से
अपनी सब से भीतर वाली जेब में ! 
<|endoftext|>
<|startoftext|>
यह कोई आदिम युग ही होगा ।
वे लोग आधी-आधी रात तक जागे रहते हैं
साँसे रोक चाँद उगने की प्रतीक्षा में


जब कि सन्तरई-नीली चाँदनी ने पहले ही
पहाड़ के पीछे वाली घाटी में बिछना शुरू कर दिया है ।


चाँद के घटने-बढ़ने का हिसाब
तमाम कलाओं की बारीकियां
भोज पत्रों में दर्ज करते हैं वे सनकी लोग
पल, घड़ी, पहर और तिथियां
उन्हों ने इन ब्यौरों के मोटे भूरे ग्रन्थ बना रक्खें हैं ।


कुछ लोग एक झाड़ की ओट में
भारी धारदार खाण्डों से दुर्बल मृगशावकों के गले रेत रहे हैं ।
और कुछ अन्य
गुपचुप पड़ोसी कबीले पर हमले की योजनाएं बना रहे हैं ।
उन्हों ने बड़े-बड़े कद्दावर ऊंट और घोडे़ और कुत्ते पाल रखे हैं।
अपने पालतुओं के जैसे ही वहशी दरिन्दे हैं वे -
तगड़े, खूंखार, युद्धातुर ।
अपने निश्चयों में प्रतिबद्ध ।
अपने प्रारब्ध के प्रति निश्चिन्त ।


जाने कब से उनके आस-पास विचर रहा हूँ मैं
बलवान शिकारियों के उच्छिष्ठ पर पलने वाला लकड़बग्घा
हहराते अलाव पर भूने जा रहे लाल गोश्त की आदिम गंध पर आसक्त
मेरे अपने चाँद की प्रतीक्षा में ।


मुझे भी नीन्द नहीं आती आधी-आधी रात तक ।
मैं भी उतना ही उत्कट
उतना ही आश्वस्त
वैसे ही आँखें बिछाए
उतना ही क्रूर
उतना ही धूर्त
अपने निजी चेतनाकाश के फर्जी़ नक्षत्रों का कालचक्र तय करने
अपना ही एक छद्म पंचांग निर्धारित करने की फिराक में
अपना मनपसन्द अखबार ओढ़
(जिस में मेरे प्रिय कवि के मौत की खबर छपी है)
अपनी ही गुनगुनी चांन्दनी में सराबोर होने की कल्पना में
उतना ही रोमांचित ।
महकती फूल सी गुलाबी रक्कासा
पेश करने ही वाली है मदिरा की बूंदे
कि कैसी भीनी-भीनी खुश्बू आने लगी है
अचानक अखबार भीगने की !


यह बारिश ही होगी ।
चाँदनी में भीगे अक्षरों के पार
मैं बादलों की नीयत पढ़ने का प्रयास करता हूं ।
मेरे प्रिय कवि के गाढे़ अक्षर रह-रह कर उभरते हैं
बारिश में घुलमिल कर लुप्त हो जाते हैं
मैं पलकें झपकाता रह जाता हूं निरक्षरों सा
युगों से मैंने किसी और की कविता नहीं पढ़ी
किसी और का दर्द नहीं समझा
और भीतर का टीस गहराता ही गया है ।


मेरी बीमार बूढ़ी मां ने दबे पांव कमरे में प्रवेश किया है ।
मैं अखबारों के नीचे उसके टखनों का घाव देख सकता हूं ।
मेरी जांघों में असहनीय जलन हो आई है
जहां मां के जैसे फफोले उग आए हैं
चांन्दनी रात का चलता जादू रूक गया है
बन्जारों का डेरा तिरोहित हो गया है
मृग शावकों के ताज़ा लहू की गंध कायम है
गीले अखबार से भुने गोश्त की महक अभी उठ रही है
और मांं की तप्त आकांक्षाओं से छनते हुए आ रहे हैं
सिहरे-सहमे से शब्द -
बेटा जिस्म ठण्डा रहा है
यह ऊनी शाल ओढ़ा देना
जुराबों का यह जोड़ा भी .......
और तुम यह सोचते क्या रहते हो यहां लेटे-लेटे
कुछ करते क्यों नहीं बाहर जाकर ..


मुझे लगता है
मुझे अपनी चांन्दनी से बाहर भी जीना है ।


<|endoftext|>
<|startoftext|>


आखिरी बात तो अभी कही जानी है
यह जो कुछ कहा है
आखिरी बात कहने के लिए ही कहा है।


आखिरी बात तो दोस्त
 बरसात की तरह कही जाएगी
बौछारों में
और जो परनाले चलेंगे
पिछली तमाम बातें उनमें बह जाएंगी।
बातों -बातों में बातों की
बेबुनियाद इमारतें ढह जाएंगी।
फिर उसके बाद कोई बात कहने की
ज़रूरत नहीं रह जाएगी।


आखिरी बात कह डालने के लिए ही
जिए जा रहा हूँ
जीता रहूँगा
आखिरी बात कहे जाने तक।
<|endoftext|>
<|startoftext|>
दोस्तो, ध्यान से सुनना
ये आप्त वचन
शुद्ध-हृदय से बोल रहा हूँ
आख़िरी बार।


तमाम जनतान्त्रिक माहौल
और उदारवादी अहसासों के बावजूद
पता नहीं क्यों डर रहा हूँ
कि इसके बाद कोई कविता नहीं लिखी जाएगी
कि इस के बाद जो कुछ भी लिखा जाएगा
वह आवेदन होगा
तय रहेगा जिस का पहले से एक प्रपत्र
तय रहेगीं विवरणों की सीमाएँ
छोटे-छोटे कॉलमों में आप केवल
‘हाँ’ या ‘नहीं’ लिख सकेंगे
बड़ी हद ‘लागू नहीं’ लिख लीजिए
टीप के लिए नहीं बने होंगे हाशिए ।


याचिकाएँ होंगी
जिन्हें दायर करने के लिए
आपको एक हैसियत चाहिए
और कोई अधिसूचना या
तयशुदा कानूनी शब्दावली में
कोई अध्यादेश जिसे फ़ौरी तौर पर पढ़ने से
लगे कि सचमुच ही जनहित में जारी किया गया है!


इसके बाद कुछ लिखा जाएगा
तो हलफ़नामे और अनुबंध लिखे जाएँगे
और भनक भी नहीं लगेगी
कि आपने अपने इन हाथों से अपनी कौन सी
ज़रूरी ताक़तें रहन लिख दीं !


इसीलिए दोस्तो ! ध्यान से सुनना
बड़ी मेहनत से लिख रहा हूँ
अपने नाखून छील कर
अपनी ही पीठ पर
गोद रहा हूं ये तल्ख़ तेज़ाबी अक्षर


तुम ध्यान दोगे अगर
तो मेरी दहकती पीठ पर ठण्डक उतर आएगी
दूना-चौगुना रक्त दौड़ेगा धमनियों में
स्वस्थ मज्जा से
मेरी खोखली रीढ़ भर जाएगी
तुम्हारी सामूहिक ऊर्जा से आविष्ठ होगा
मेरा स्नायुतन्त्र
तन कर सीधी खड़ी हो जाएगी मेरी संक्रमित देह
मौसम की मनमर्जि़यों के खिलाफ़
चमकेंगे नए हरूफ़ मेरी बेचैन छाती पर
यही मौक़ है दोस्तो, ध्यान से सुनना
तन्मय होकर
कहीं यह आख़िरी कविता न हो !
<|endoftext|>
<|startoftext|>
अलविदा ओ पतझड़!
बाँध लिया है अपना डेरा-डफेरा
हाँक दिया है अपना रेवड़
हमने पथरीली फाटों पर
यह तुम्हारी आखिरी ठण्डी रात है
इसे जल्दी से बीत जाने दे
आज हम पहाड़ लाँघेंगे, उस पार की दुनिया देखेंगे!


विदा, ओ खामोश बूढ़े सराय!
तेरी केतलियाँ भरी हुई हैं लबालब हमारे गीतों से
हमारी जेबों में भरी हुई है ठसाठस तेरी कविताएँ
मिलकर समेट लें
भोर होने से पहले
अँधेरी रातों की तमाम यादें
आज हम पहाड़ लाँघेंगे, उस पार की हलचल सुनेंगे!


विदा, ओ गबरू जवान कारिन्दो!
हमारी पिट्ठुओं में
ठूँस दी है तुमने
अपनी संवेदनाओं के गीले रूमाल
सुलगा दिया है तुमने
हमारी छातियों में
अपनी अँगीठियों का दहकता जुनून
उमड़ने लगा है एक लाल बादल
आकाश के उस कोने में
आज हम पहाड़ लाँघेंगे, उस पार की हवाएँ सूँघेंगे!


सोई रहो बर्फ़ में
ओ, कमज़ोर नदियों
बीते मौसम घूँट-घूँट पिया है
तुम्हें बदले में कुछ भी नहीं दिया है
तैरती है हमारी देहों में तुम्हारी ही नमी
तुम्हारी ही लहरें मचलती हैं
हमारे पाँवों में
सूरज उतर आया है आधी ढलान तक
आज हम पहाड़ लाँघेंगे उस पार की धूप तापेंगे!


विदा, ओ अच्छी ब्यूँस की टहनियों
लहलहाते स्वप्न हैं हमारी आँखों में
तुम्हारी हरियाली के
मज़बूत लाठियाँ हैं हमारे हाथों में
तुम्हारे भरोसे की
तुम अपनी झरती पत्तियों के आँचल में
सहेज लेना चुपके से
थोड़ी-सी मिट्टी और कुछ नायाब बीज


अगले बसंत में हम फिर लौटेंगे! 
<|endoftext|>
<|startoftext|>
ईश्वर
मेरे दोस्त
मेरे पास आ !
यहाँ बैठ
बीड़ी पिलाऊँगा
चाय पीते हैं


इतने दिन हो गए
आज तुम्हारी गोद में सोऊँगा
तुम मुझे परियों की कहानी सुनाना


फिर न जाने कब फ़ुर्सत होगी ! 
<|endoftext|>
<|startoftext|>
छतों पर खींद रख दिए गए हैं सूखने के लिए
भेड़ें, गऊएँ गाँव से दूर निकल चलीं हैं
सप्ताह भर की बारिश ने
खूब नरम पत्तियाँ उगाई होंगीं
"(हालाँकि हरियाली दिख नहीं रही है इस ऊँचाई से )"
आज धूप कितनी अच्छी है !


बुज़ुर्ग अलसा रहे हैं आँगन की सलेटों पर
अधेड़ औरतें छज्जों पर बतियाती बाल सुखा रहीं हैं
बच्चे कक्षाओं में लौट रहे हैं प्रार्थना ख़त्म कर
उतर रहे युवक पीठ पर झोले लाद
और दयार के स्लीपर
युवतियाँ भी –
दूध की कैनियाँ , बालन की गठड़ियाँ
गाँव की निचली ढलान पर
जहाँ बचा रह गया है थोड़ा सा जंगल
फिर नीचे ढालपुर में तो बाज़ार ही बाज़ार है...


आज क्या कुछ बिकेगा ?
गुच्छियाँ
बोदि के फूल
चरस और थरड़े की थैलियाँ
कितना मुनाफ़ा होगा...
आज बहुत अच्छी धूप है !


प्रार्थना से लौटते किसी एक बच्चे ने
ज़रूर सोचा होगा आज
कि क्यों गिरता जा रहा है पहाड़
ढलान दर ढलान
टूट कर बिखरता जा रहा है पहाड़
कि ख़ूब कसकर पकड़ रक्खूँ
अपने पहाड़ को
अपनी नन्ही मुट्ठियों में ....
आज कितनी अच्छी धूप है !


<|endoftext|>
<|startoftext|>


यहाँ तक आए थे रातों-रात चलने वाले
यहाँ रुक कर आग जलाई उन्होंने
ठिठुरती हवा में
इस पड़ाव पर पानी ढोया
गाड़े तम्बुओं के खूँटे


चूल्हे के पत्थर अब तक दीखतें हैं काले
और लकड़ियाँ अधगीली कितना जलीं रात भर
कितना वक़्त था उनके पास तापने और सुस्ताने के लिए
सपनों की जगह
काँपती रहीं थी आँखों में
बेहद ख़राब यात्राएँ आने वाले कल की


समय की तरह
सब से आगे दौड़ गया था उनका सुकून
कितनी गुनगुनी थी पलभर की नींद
भयावह अंधड़ों की आशंका के बीच
बिखर गए थे जो पेचीदा सुराग
खोज रहे हम तन्मय
पद्चिन्ह और अनाज के छिलके
और फलों की गुठलियाँ
और जो विसर्जित किए थे मल उनके पशुओं ने
जाँच रहे मूत्र में रसायन
जहाँ गहरा हो गया है मिट्टी का रंग ज़रा


रातों-रात चलने वाले नहीं रुकते
कहीं भी कुछ लिख छोड़ने की नीयत से
तो भी क्या-कुछ पढ़ने की कोशिश करते
हर पड़ाव पर
हम जैसे कितने ही सिरफिरे ! 
<|endoftext|>
<|startoftext|>
वक़्त आया है
हम ख़ूब कविताएँ लिखें
कविताओं के बारे में
इतनी कि
कविताएं हमारी जेबों से निकल
बाज़ार मे फैल जाएँ
मूँगफली की रेड़ियों पर
चाय की थड़ियों पर
पनवाड़ी की पेटियों में
माचिस बीड़ी और सुपारी के साथ सजी नज़र आएँ


कि कविताएँ
सरपट दौड़ती गाड़ियों मे से कूद कर
चौक पर खड़ी हो जाएँ
चिलचिलाती धूप मे
तमाम राहगीरों को
अपनी-अपनी लेन पर चलने के निर्देश दें
कि कविताएँ
पुस्तकालयों की अलमारियाँ तोड़ भागतीं धूल झाड़तीं
गलियों, नुक्कड़ों, अड्डों और ढाबों में
घूमती बतियाती नज़र आएँ - कि हम ज़िन्दा हैं
ज़िन्दा रहना चाहतीं हैं
इंसानों की तरह इंसानों के बीच


कि कविताओं के बंडल
अख़बारों की तरह पहुँचे स्टालों पर
एक सनसनीखेज़ ख़बर
या नौकरी के किसी विज्ञापन की तरह
और टूट पड़ें नौज़वानों के झुंड उन पर


कि चुनावी पर्चों की जगह बँटें कविताएँ ही
चिपक जाएँ कस्बों की दीवारों पर
गाँव की किवाड़ों पर
और उड़ें कागज़ के जहाज़ बन कर
हवा और बारिश में
संवेदना की महक बिखेरें


वक़्त आया है
कि हम खूब कविताएँ लिखें
ज़िन्दगी के बारे में
इतनी कि
कविताओं के हाथ थाम कर
ज़िन्दगी की झंझटों में कूद सकें
जीना आसान बने
और कविताओं के लिए भी बची रहे
थोड़ी सी जगह
उस आसान जीवन में ! 
<|endoftext|>
<|startoftext|>
खिड़की के शीशों से बरफ़ की परतें खुरचते हुए
दूर तूफान में कुछ सफ़ेद लोथों की तरह
हिलते देखा था उन्हें
उलझे हुए गुत्थम-गुत्था


यह प्रणय हो सकता है
या फिर आखेट !


कभी कुछ छोटे-बड़े
पंजों के निशान दिख जाते हैं
उलझे हुए
हड़प्पा की जटिल लिपियों जैसे......
कहते हैं बड़ा कुछ दर्ज़ रहता है बरफ़ की सतह पर
बशर्ते कि आप को पढ़ना आता हो
यहाँ इन्ही आदिम भालुओं का साम्राज्य है
जो परम ज्ञानी हैं
भूख लगने पर भोजन तलाशते
थक जाने पर सो जाते
ये सलोने पढ़ाकू जीव ही बता सकते हैं, तुम्हे
इस धरती के बरफ़ हो जाने का इतिहास


फॉसिल की तरह ज़िन्दा बचा होगा
अतल गहराईयों में जो
बस, तुम इनकी भाषा सीख लो।
<|endoftext|>
<|startoftext|>
घात लगा-लगा कर तुम उसकी ताकत जाँचते रहना
पूरी तसल्ली के बाद ही झपटना उस पर
उसे दबोचने के बाद फिर शुरू हो जाना
एक मुलायम सिरे से-
भीतर तक गड़ा देना तुम अपने तीखे दांत
भींच लेना पूरी ताकत से जबड़े
चूस लेना सारा का सारा लहू
रसायन
रंग और रफ्तार
जिनसे बनता है जीवन ।


मत सोचना भूल कर भी
कि उसका दूसरा सिरा
जो पहुँच नही सकता तुम तक
तुम पर लानतें भेजता होगा।


परवाह ही नहीं करनी है
उन लानतों और प्रहारों की
जो तुम तक नही पहुँच सकती।


तुम अपने पैने पंजों में जकड़ लेना उसका धक-धक हृदय
ज़रा भी ममता न ले आना मन में
निचोड़ कर सारी ऊर्जा-
पेशियों, वसा और मज्जा की
चाट डालना एकाग्रचित्त हो, धीरज धर
चबा चबा कर
खींच लेना पूरी ताकत के साथ
उसका सम्पूर्ण प्राणतत्व अपने भीतर
विचलित हुए बिना ...............
क्षण भर भी।


लेकिन रहना सतर्क
कान रखना खुले और नासापुट भी
कहीं कोई अनजानी आहट
कोई अजनबी झौंका
या तुम्हारा सजातीय ही कोई
झपट कर छीन न ले जाए तुम्हारा यह शिकार।


बस यही एक नियम है
ज़िन्दा रहने का
इस जंगल में।
<|endoftext|>
<|startoftext|>
कतार में सरपट दौड़ती चींटियाँ व्यस्त हैं
इधर से उधर
उधर से इधर
लगातार मेहनत करती, खुशहाल कल के लिए ।


इतनी भी फुरसत नहीं
कि हाल पूछ लें, कम से कम
राह में मिलने वाले दोस्त / रिश्तेदार का
बस ‘हलो’ कह कर आगे बढ़ जातीं हैं
कहीं चूक न जाएँ कोई छोटा सा अवसर
भाग्योदय का ।


कतार में सरपट दौडती चींटियाँ खबरदार हैं
कि कभी भी कोई बड़ा सा पैर
धम्म से पड़ सकता है अचानक उन पर
क्षण भर में टूट सकती है / कतार
गड्ड-मड्ड हो सकते हैं / बेहतर कल के सपने
ढोनी पड़ सकती हैं / अपने संबंधियों की लाशें
सभी व्यस्त चींटियों को
इधर से उधर,
उधर से इधर ।


कतार में सरपट दौड़ती चींटियाँ आश्वस्त हैं
कि धीरे-धीरे पुनर्व्यवस्थित हो जाती है कतार
फिर से स्पष्ट होने लगते हैं सपने
फिर से व्यस्त होने लगती हैं चींटियाँ
सब कुछ भूल कर
इधर से उधर
उधर से इधर।
कतार में सरपट दौड़ती चींटियाँ
कभी-कभी बहुत सुन्दर दिखती हैं । 
<|endoftext|>
<|startoftext|>
बहुत कम रह गए हैं हम
बस गिनती के -
खरगोश, हिरनौटे, मेमने ..............
आओ,
हम इस गुफा मे मिल-जुलकर रहें ।


नाराज़ वक्त ने
छोड़ दिए हैं हमारे पीछे
बग्घे और बिलाव
इस अँधेरे में
हम धीरज से अपनी संवेदनाएं पोसें चुपचाप।


व्यर्थ है दहाड़ने की कोशिश
बेमानी है विरोध
बजाए नख-पंजों की मांग रखने के
आओ
अपने उपलब्ध खुरों से
संवारें मुलायम रोयें
मेहनत करें घास जुटाएं
ज़िन्दा रहने के लिए
और देखना एक दिन
खूब रोशनी होगी ...........
और हरियाली ही हरियाली
केवल हमारे लिए।
<|endoftext|>
<|startoftext|>
कब तक टालते रहोगे
एक दिन आना ही होगा तुम्हें
आग के इलाके में
जहाँ जल जाता है वह सब जो तुमने ओढ़ रखा है
और जो नंगा हो जाने की जगह है
जहाँ से बच निकलने का कोई चोर-दरवाज़ा नहीं है


तुम्हें आना चाहिए
स्वयं को परखने के लिए
बार-बार
आग के इस इलाके में


ज़रूरी नहीं कि तपकर तुम्हें सोना ही होना है


सौंधी और खरी
बेशक भुरभुरी
मिट्टी होने के लिए जो हवा में उड़ जाती है


और हवा होने के लिए भी
जो भर सकती है तमाम सूनी जगहों को
जो पतला है पानी से भी


और पानी होने के लिए भी
ढोता हुआ अपना पूरा वज़न जो
पहुँच सकता है आकाश तक


और आकाश होने के लिए भी
क्योंकि वही तो था आख़िर
जब कुछ भी नहीं था
फिर सब कुछ हुआ जहाँ
और उस प्रचुरता को
भरपूर भोग लेने को उद्धत आतुर जीव भी हुए
और जीवों में श्रेष्ठतम तुम हुए
आदमी
अपनी ही एक आग लिए हुए भीतर


बोलो
खो देना चाहते हो क्या वह आग ?


अगर नहीं
वह आग होने के लिए
फिर से तुम्हें आना चाहिए
बार- बार आना चाहिए
आग के इलाके में !                                
<|endoftext|>
<|startoftext|>
एक नदी हमारे भीतर रहती है
जिस की कोई आवाज़ नही
हमारे अंत: करण को धो डालती है
बिना हमें बताए


एक नदी आस पास बहती है
जिस की कोई शक्ल नहीं
बेरंग
खिलखिलाती
बिना दाखिल हुए हमारी नींद में
संभव कर देती हमारे सपने


एक नदी यहाँ से शुरू होती
जिस की कोई गहराई नहीं
बेखटके उतर जाते हम
बिना उसे छुए
जब कभी


कुछ नदियाँ पहाड़ लाँघती
पठार फाँदती यहाँ तक आतीं
चुपके से डूब जातीं हम में
और हमें पता भी न चलता ........
कितनी ही नदियाँ
कितनी - कितनी बार हमसे
कितनी – कितनी तरह से जुड़तीं रहीं
और हमारा अथाह खारापन
चूक गया हर बार
उन सब की ताज़गी


हर बार चूक गए हम
एक मुकम्मल नदी ! 
<|endoftext|>
<|startoftext|>
मैंने कभी शोर नहीं चाहा।
हमेशा चुप रहा मैं
फिर भी लगातार चीखा है
एक जानवर
मेरे भीतर
और न सुन पाया तुम्हारी कोई पुकार ।                                        
<|endoftext|>
<|startoftext|>
पूरी ज़िन्दगी में
क्या हो पाया मुझ से
सिवा एक संक्षिप्त मुस्कान के
खुलकर रो भी नहीं पाया। 
<|endoftext|>
<|startoftext|>
मेरे कंधों पर कोई चेहरा नहीं है इस वक्त
नहीं है कनपटियों को छूती कोई गर्म सांस
हाथ नहीं है कोई भरोसेमंद मेरी पीठ पर
मेरी परेशानी से परेशाँ नहीं है कोई
मेरे बारे में कोई कुछ सोच नहीं रहा
इस वक्त
पूरी दुनिया में मैं कहीं नहीं हूँ ।
<|endoftext|>
<|startoftext|>
वह मुझ से बड़ा नहीं होना चाहता
 
मेरे अनुभवों और प्रभावों के दायरे से
बाहर निकलने की तो सोच भी नहीं सकता


मुझ में ही ,मेरे साथ
एक होकर रहना चाहता है


लेकिन मुझे देखना है उसे अपने से इतर
हर हाल में
हाथ बढ़ा कर करनी है दोस्ती
और मुक्त कर देना है उसे
तमाम दूसरे मित्रों की तरह ......


कि जाओ दोस्त,
 तुम भी हवाओं को चूमो
पेड़ों सा झूमो
चहक उठो पक्षियों की तरह
बादलों सा बरसो
छा जाओ बरफ की तरह पर्वतों और पठारों पर
बस यही एक जीवन है
यही एक दुनिया


भीतर उगा हुआ आदमी खामोश रहता है


मैं बौखलाता हूं


फिर पसीज कर
काँपता हूं / फिर
हो जाता हूं थिर


प्रतीक्षारत
कि वह आदमी




पेड़
पक्षी
बादल
या बरफ बन जाए !                         
<|endoftext|>
<|startoftext|>
किरणें – ताना
बूँदें – बाना
तेरा करघा एक पहाड़


बुना जा रहा
एक छलावा
कुछ रंगों का -- धुँआधार ! 
<|endoftext|>
<|startoftext|>
हरियाली के साथ छीन ले गए
हज़ार रंग मेरे फूलों के
मेरी चाँदनी की हज़ार रातें


चुरा ले गए हो नीली नदियाँ
और बेशुमार तितलियाँ
भोर का सूरज गहरा केसरिया




आओ, अब राख ले जाओ बचा हुआ
मेरी जली हुई झोंपड़ी का


ले जाओ कोयले बीन बीन कर
और हड्डियाँ मेरे मवेशियों की
मिट्टी ले जाओ मेरी धरती की सारी


फिर भी कुछ कमी रह रह गई हो
तो आओ खींच ले जाओ
मेरी शिराएं और धमनियाँ
चूस लो मेरे खून का आखिरी क़तरा


मेरा क्या है
रह लूँगा जैसे तैसे
इस खोखली अँधेरी दुनिया में
तुम्हारा वह शहर सजना चाहिए


खिलता धड़कता
चहकता चमकता हुआ
एकदम ज़िन्दा लगना चाहिए 
<|endoftext|>
<|startoftext|>
कवि, मैं एक बात कहना चाहता था
लेकिन एक डर था शायद
जो कुछ भी कहने न देता था
वह डर कह देना चाहता था शायद


एक संशय था घुमड़ रहा
एक चमगादड
गरदन के पीछे
जहां मेरे हाथ नहीं पहुंचते
चिमड़ गया था फड़फड़ा कर
झप्प से वहीं किसी नस पर
जैसे चिनगी रगड़ दी गई हो जलती हुई
वह संशय कह देना चाहता था शायद।


फक़त इतना ही कह पाया था उस दिन
कि एक दिन वह बात कह डालूंगा
जो आज तक किसी ने नहीं कही


जो कोई नहीं कहना चाहता


कि वह बात कहने के लिए एक भाषा तलाश रहा हूं
कि एक दिन वह भाषा तलाश लूंगा..........
कि वह बात कहने के लिए एक आवाज़ तलाश रहा हूँ
कि एक दिन वह आवाज़ तलाश लूंगा..........


कि वह बात सुनने के लिए कुछ कान तलाश रहा हूँ
कि एक दिन वह कान भी तलाश लूंगा..........


दहशत तारी है कनपटियों पर तब से
और दिमाग उलझा हुआ बदहवासियों में
कि भूल जा रहा हूँ वह निहायत ही ज़रूरी बात !
लेकिन याद है अच्छी तरह से
उस चिनगी की रगड़
कानों के ठीक पीछे गरदन पर
कवि, तुम याद रखना
और कोशिश करना


सुनना मेरे कानों के भीतर की झांय झांय
मेरे दिल के भीतर की धकधक ......
उस दिन जो रो नहीं सका था बुक्का फाड़ कर
कवि, मेरी उस रुलाई को कुछ कानों तक पहुँचा देना
<|endoftext|>
<|startoftext|>
भीड़ कभी छितराती है
कभी इकट्ठी हो जाती है
तिकोने मैदान पर विभिन्न रंगों के चित्र उभरते हैं
एक दूसरे में घुलते हैं
स्पष्ट होते हैं
बिखर कर बदल जाते हैं
कभी नीली जीन्स की नदी सी एक
दूर नगर निगम के दफ्तर तक चली जाती है
पतली और पतली होती
जल पक्षियों से, डूबते, उतराते हैं
उस पर रंग बिरंगी टी-शर्ट्स और टोपियां
धूप सीधी सर पर है एकदम कड़क
और तापमान बढ़ा हुआ 
<|endoftext|>
<|startoftext|>
बच्चे बड़े बड़े गुब्बारे ओढ़ रहे हैं
गोल लम्बूतरे
बड़ी-बड़ी गुलाबी कैंडीज़ में से झाँकता
एक मरियल काला बच्चा
मेरे पास आकर रोता है -
‘अंकल ले लो न, कोई भी नहीं ले रहा’
उसकी आंखें प्रोफेशनल हैं
फिर भी भीतर कुछ काँप सा जाता है
तापमान पहले से बढ़ गया है 
<|endoftext|>
<|startoftext|>
प्लास्टिक का हेलीकॉप्टर
रह रह कर मेरे पास तक उड़ा चला आता है
लौट कर लड़खड़ाता लेन्ड करता है
रेलिंग पर बैठा बड़ा सा बन्दर
दो लड़कियों की चुन्नी पकड़ता, मुंह बनाता, डराता है


लड़कियाँ
एक सुन्दर, गोरी, लाल-लाल गालों वाली
दूसरी साधारण, सांवली
प्रतिवाद नहीं करतीं
शर्म से केवल मुह छिपातीं, मुस्करातीं हैं
तापमान बढ़ता ही जा रहा है 
<|endoftext|>
<|startoftext|>
इक्के दुक्के घोड़े वाले ठक-ठक किनारे किनारे दौड़ रहे हैं
घोड़े वालों की चप्पलों की चट-चट
घोड़े की टापों में घुल मिल रही है
दोनो हाँफ रहें हैं
गर्म हवा की किरचियाँ हैं
धूप की झमक है
दोनों की चुंधियाई आँखों में आँसू हैं
गाढ़े सनग्लास पहने सैलानी स्वर्ग में उड़ रहा है
बड़े से छतनार दरख्त के नीचे
आई जी एम सी में इलाज करवाने आए देहाती मरीज़ सुस्ता रहे हैं
बेकार पड़े घोड़े भी निश्चिन्त, पसरे हैं
लेकिन घोड़े वाले परेशान, दाढ़ी खुजला रहे हैं
ग्राहक की प्रतीक्षा में उन की आँखे सूख गई हैं
एकदम सुर्ख और खाली
एक लकीर भर डोल रही है उनमें
यह लकीर घोड़े और घोड़े वाले में फर्क बताती है
तापमान कुछ और बढ़ गया है 
<|endoftext|>
<|startoftext|>
उस बड़े बन्दर को दो युवक
(एक चंट / दूसरा साधारण ढीला ढाला सा)
चॉकलेट खिला रहे हैं
वह बन्दर उनके साथ गुस्ताखी नहीं करता
वे लोग बातें कर रहे हैं खुसर फुसर
युवक ‘पंजाबी’ में
बंदर ‘बंदारी’ में
क्या फर्क पड़ता है
‘दोस्ती’ की एक ही भाषा होती है
उनकी आपस में पट रही है / जोड़ तोड़ चल रहा है
तापमान तेज़ी से बढ़ रहा है 
<|endoftext|>
<|startoftext|>
हिजड़े और बहरूपिए मचक-मचक कर चल रहे हैं
उन के ढोली गले में रूमाल बांधे
अदब से, झुक कर उन के पीछे जा रहे हैं
पान चबाते होंठों में लम्बी-लम्बी विदेशी सिग्रेटें दबाए
गाढ़े मेकअप व मंहगे इत्र से सराबोर
इन भांडों से बेहतर ज़िन्दगी और किसकी है?
लंगड़ी बदसूरत भिखारिन भीख न देने वालों को गालियाँ देती है
उसके अनेक पेट हैं
और हर पेट में एक भूखा बच्चा
संभ्रांत सा दिखने वाला एक अधेड़
काला लबादा ओढ़, तेल की कटोरी हाथ में लिए
फ्रेंडशिप बैंड वाली तिब्बती लड़की के बगल में बैठ गया है
उस की बूढ़ी माँ को फेफड़ों का केंसर है


गेयटी के सामने से एक महिला गुज़र गई है
उसके सफेद हो रहे बाल मर्दाना ढंग से कटे हैं
कानों में बड़ी-बड़ी बालियाँ और गले में खूब चमकदार मनके
उसकी नज़रें एक निश्चित ऊँचाई पर स्थिर हैं
उसकी बिंदास चाल में
समूचे परिदृष्य को यथावत् छोड कहीं पहुँच जाने की आतुरता है
तापमान काफी बढ़ गया है 
<|endoftext|>
<|startoftext|>
हनीमून जोड़े फोटो खिंचवाते हैं
कभी-कभी किसी-किसी का कैमरा
क्लिक नहीं करता
चाहे कितना भी उलट पलट कर देखो
कभी-कभी कुछ जोड़े
बिल्कुल क्लिक नहीं करते
फिर भी वे साथ-साथ चलते हैं
लिफ्ट में, बारिश्ता, बालजीज़ में
जाखू से उतरते हैं एक दूसरे से चिमट कर
स्केंडल पर गलबहियाँ डाले
और रिज पर एक ही घोड़े पर
ठुम्मक-ठुम्मक
घोडे की छिली पीठ की परवाह किए बिना ...........
तापमान एकदम बढ़ गया है । 
<|endoftext|>
<|startoftext|>
गुस्ताख़ बंदर रेलिंग पर से गायब है
लड़कियों के पास पंजाबी युवक पहुंच गए हैं
चंट युवक सुंदर वाली से सटकर बैठ गया है
उसे यहां वहां छू रहा है
लड़की शर्म से पिघल रही है
आँखें नीची किए हंसती जा रही है
उसके ओठ सिमट नहीं पा रहे हैं
दंत पंक्तियाँ छिपाए नहीं छिप रही हैं


साँवली लड़की कभी कलाई की घड़ी देखती है
कभी चर्च की टूटी हुई घड़ी की सूईयों को
जो लटक कर साढ़े छह बजा रही हैं
साधारण युवक की आँखें मशोबरा के पार
कोहरे में छिप गई सफेद चोटियों में कुछ तलाश रहीं हैं
वह बेचैन है मानो अभी कविता सुना देगा
तापमान बेहद बढ़ चुका है 
<|endoftext|>
<|startoftext|>
कुछ पुलिस वाले
नियम तोड़ रहे एक घोड़े वाले को
बैंतों से ताड़-ताड़ पीटने लगे हैं
घोड़े वाले की पीठ पर लाल-नीले निशान पड़ गए हैं
गुस्सा पीए हुए उसके साथी उसे पिटते हुए देखते रह गए हैं
पुलिस वाले उसे घसीटते हुए ले जा रहे हैं
वह ज़िबह किए जा रहे सूअर की तरह गों-गों चिल्ला रहा है
गाँधी जी की सुनहरी पीठ शान्तिपूर्वक चमक रही है
इन्दिरा धूप और गुस्सा खा कर कलिया गई हैं
परमार चिनार के पत्तों में छिपे झेंप रहे हैं
तापमान भीतर से बढ़ने लगा है 
<|endoftext|>
<|startoftext|>
मेरे बगल में स्टेट लाइब्रेरी खामोश खडी है
साफ सुथरी, मेरी सफेद कॉलर जैसी
मेरी मनपसंद जगह !
वहां भीतर ठंडक होगी क्या?
तापमान बर्दाश्त से बाहर हो गया है. 
<|endoftext|>
<|startoftext|>
न्हातई न्हात तिहारेई स्याम कलिन्दजा स्याम भई बहुतै है ।
धोखेहु धोये हौँ यामे कहूँ तो यहै रँग सारिन मेँ सरसैहै ।
सांवरे अंग को रँग कहूँ यह मेरे सुअँगन मेँ लगि जैहै ।
छैल छबीले छुऔगे जु मोँहि तो गात मेँ मेरे गोराई न रैहै ।
<|endoftext|>
<|startoftext|>
मायके के बिरह मयँकमुखी दुखी देखि ,
भेद ताके सासुरे की मालिन बतायो है ।
मोपै ठकुराइन हुकुम करबोई करै ,
खिजमत करिबो हमारे बाँट आयो है ।
भौन मेँ तिहारे बाग ताका हौँ ही सेवती हौँ ,
तामेँ तहखानो सूनो अति ही सुहायो है ।
ताकी कोठरीन की अँध्यारी भारी सुनकर ,
दुलही दुलारी के महारी मोद छायो है ।
<|endoftext|>
<|startoftext|>
रुचि पाय झवाय दई मेँहदी तेहिको रँग होत मनौ नगु है ।
अब ऎसे मे स्याम बोलावैँ भटू कहु जाँउ क्योँ पँकु भयो मगु है ।
अधरात अँधेरी न सूझै गली भनि जोय सी दूतिन को सँगु है ।
अब जांउ तो जात धुयो रँगु री रँगु राखौँ तो जात सबै रँगु है ।
<|endoftext|>
<|startoftext|>
कामरी कारी कँधा पर देखि अहीरहिँ बोलि सबै ठहरायो ।
जोई है सोई है मेरो तो जीव है याको मैँ पाय सभी कुछ पायो ।
कामरी लीन्होँ उढ़ाय तुरँतहि कामरी मेरो कियो मन भायो ।
कामरी तो मोहि जारो हुतो बरु कामरी वारे बिचारे बचायो ।
<|endoftext|>
<|startoftext|>
हौँ तो आजु घर से निकरि कर दोहनी लै ,
खरक गई ती जानि औसर दुहारी को ।
दूरि रह्यो गेह उनै आयो अति मेह ,
महा सोच है रसाल नई चूनरी की सारी को ।
हा हा रँग राखि लीजै ढील जिन कीजै लाल ,
ऎसो नाहिँ पैहो हाय औसर अवारी को ।
आनि कै छिपैये सुनि कुँअर कन्हैया दैया ,
कहा घटि जैहै कारी कामरी तिहारी को ।
<|endoftext|>
<|startoftext|>
अब दोय घरी दिन शेष रह्यो पथ जात गुलाब सु ठीक नहीँ ।
नजदीक न ग्राम उजार महा मग लूटत लोग अथै दिन हीँ ।
इहि ठाँ बहु धाम सरै सब काम तमाम मिलै वर वस्तु सही ।
तुम जाहु न जाहु करौ जु रुचै सुदया धरि मैँ हित बात कही ।
<|endoftext|>
<|startoftext|>
ननँद निनारी सासु माइके सिधारी ,
अहै रैन अँधियारी भारी सूझत न करु है ।
पीतम को गौन कविराज न सुहात भौन ,
दारुन बहत पौन लाग्यो मेघ झरु है ।
सँग ना सहेली बैस नवल अकेली ,
तन पर तलबेली महा लाग्यो मैन सरु है ।
भई अधरात मेरो जियरा डेरात ,
जागु जागु रे बटोही इहाँ चोरन को डरु है ।
<|endoftext|>
<|startoftext|>
साँझ ही स्याम को लेन गई सुबसी बन मे सब जामिनि जायकै ।
सीरी बयार छिदे अँधरा उरझे उर झाँखर झार मझाइकै ।
तेरी सी को करिहै करतूति हुती करिबे सो करी तै बनाइकै ।
भोर ही आई भटू इत मो दुख दाइन काज इतो दुख पाइकै ।
<|endoftext|>
<|startoftext|>
अलि दसे अधर सुगन्ध पाय आनन को,
कानन मे ऎसे चारु चरन चलाए हैँ ।
फाटि गई कँचुकी लगे ते कँट कुँजन के ,
बेनी बरहीन खोली बार छबि छाए हैँ ।
बेग ते गवन कीन्होँ धक धक होत सीनो ,
दीरघ उसासैँ तन स्वेद सरसाए हैँ ।
भली प्रीति पाली बनमाली के बुलाइबे को ,
मेरे हेत आली बहुतेरे दुख पाए हैँ ।
<|endoftext|>
<|startoftext|>
बड़े व्यभिचारी कुलकानि तजि डारी ,
निज आतमा बिसारी अघ ओघ के निकेत हैँ ।
जटा सीस धारैँ मीठे बचन उचारैँ न्यारे ,
न्यारे पँथ पारैँ सुभ पँथ पीठ देत हैँ ।
गावत कहानी बेद भेद की न मानी ,
ऎसे उमर कहानी होत आए बार सेत हैँ ।
कवि ठकुराई मेँ बिराग की बड़ाई करैँ ,
माई माई करिके लुगाई करि लेत हैँ ।
<|endoftext|>
<|startoftext|>
खाय गईँ खसम भसम को रमाय लाईँ ,
सँपति नसाय दुहूँ कुल मेँ बिघन की ।
छाई भई साधुन की पाँति को पवित्र कीन्होँ ,
माईजी कहायकै लुगाई बनी जन की ।
कासमीरी छोहरे दिखाय परैँ कहूँ तो ,
न पांय धरैँ भूमै न हवास रहैँ तनकी ।
पाय पाय पूतन बहाय दीन्हीँ सोतन मेँ ,
हाय गति कहाँ लौँ बखानौँ भगतिन की ।
<|endoftext|>
<|startoftext|>
पावतो अहार मन भावतो अधिक ,
एक सेर अरहरि की जु दाल और दलतो ।
चूल्हो न जरायो तापै माँगत है भोजन ,
सरम नाहिँ तोको करि कारो मुख टलतो ।
तेरी हौँ गुलाम केधौँ मेरो तैँ गुलाम ,
करु काम न अराम को इहाँ है फल फलतो ।
कहत लुगाई ऎरे पति पशु मेरे ,
तोपै लादती गरभ जो पै मेरो बस चलतो ।
<|endoftext|>
<|startoftext|>
दाम की दाल छदाम के चाउर घी अँगुरीन लैँ दूरि दिखायो ।
दोनो सो नोन धयो कछु आनि सबै तरकारी को नाम गनायो ।
विप्र बुलाय पुरोहित को अपनी बिपता सब भाँति सुनायो ।
साहजी आज सराध कियो सो भली बिधि सोँ पुरखा फुसलायो ।
<|endoftext|>
<|startoftext|>
पौढ़ि कै किवारे देत घरै सबै गारी देत ,
साधुन को दोष देत प्रीति ना चलति हैँ ।
मांगन को ज्वाब देत बाल कहे रोय देत ,
लेत देत भाँजी देत ऎसे निबहति हैँ ।
बागेहू के बँद देत बाँहन की गाँठ देत ,
पर्दन की काँछा देत काम मे रहति हैं ।
येते पे सबैई कहैँ लाला कछु देत नाहिँ ,
लालाजी तो आठोँ याम देत ही रहति हैँ ।
<|endoftext|>
<|startoftext|>
घोँघन मे बसिके न मिलै रस जे मुकतान पे चोँच चलैया ।
मालती की लतिका तजि कै केहि काम करील की कोटि कनैया ।
श्री महराज सरोवर हौ हम हंस हमेस यहाँ के बसैया ।
कोटिन काल कराल परै पै मराल न ताकिहैँ तुच्छ तलैया ।
<|endoftext|>
<|startoftext|>
योगी वही जो रँगै मन आपनो आन सुसँग मे ध्यान लगावै ।
सँत वही जो तजै ममता अरु आनन्द मे हरि के गुन गावै ।
पुत्र वही जो पिता को नवै अरु कै पुरुषारथ को दिखलावै ।
द्रव्य वही जो उठै परस्वारथ मित्र वही जो विपत्ति बटावै ।
<|endoftext|>
<|startoftext|>
ज्ञान घटे ठग चोर की सँगति मान घटे पर गेह के जाये ।
पाप घटे कछु पुन्य किये अरु रोग घटे कछु औषध खाये ।
प्रीति घटे कछु माँगन तें अरु नीर घटे रितु ग्रीषम आये ।
नारि प्रसंग ते जोर घटे जम त्रास घटे हरि के गुन गाये ।
<|endoftext|>
<|startoftext|>
पीनस वारो प्रवीन मिलै तो कहाँ लौ सुगंधी सुगँध सुँघावै ।
कायर कोपि चढ़ै रन मे तो कहां लगि चारन चाव बढ़ावै ।
जो पै गुनी को मिलै निगुनी तौ कहै क्योँ करि ताहि रिझावै ।
जैसे नपुंसक नाह मिलै तो कहाँ लगि नारि सिँगार बनावै ।
<|endoftext|>
<|startoftext|>
आँधरे को प्रतिबिम्ब कहा बहिरे को कहा सुर राग की तानै ।
आदी को स्वाद कहा कपि को पर नीच कहा उपकारहि मानै ।
भेड़ कहा लै करै बुकवा हरवाह जवाहिर का पहिचानै ।
जानै कहा हिंञरा रति की गति आखर की गति काखर जानै ।
<|endoftext|>
<|startoftext|>
दाख पकी तब चोँचौ पकी जब बीन बज्यो बहिरो भयो कानो ।
मेनका आय मिली तबहीँ जब देह ते कामहु दूरि परानो ।
जैसोई चाहत तैसो करै जग जाहिर है बिधि को यह बानो ।
पारसा पायो परयो जो कहूँ तो जहान ते लोह को लेस हिरानो ।
<|endoftext|>
<|startoftext|>
जानत जे हैँ सुजान तुम्हैँ तुम आपने जान गुमान गहे हो ।
दूध औ पानी जुदे करिबे को जु कोऊ कहै तो कहा तुम कैहो ।
सेत ही रँग मराल बने हौ पै चाल कहौ जु कहाँ वह पैहो ।
प्यार सोँ कोऊ कछू हू कहै बक हौ बक हौ झख मारत रैहो ।
<|endoftext|>
<|startoftext|>
भारी घोड़सारन तलावन तिलाक लिख्यो ,
गड़िगे अकब्बर बहुरि नाहीँ बहुरे ।
ताके कवि बीरवर तृन सम गुन्यो नाहिँ ,
ऎसेहू न भये कलि कर्ण हू ते लहुरे ।
लछमी कहति सब सूमन ते बार बार ,
देहु लेहु खरचहु मोको जनि गहुरे ।
ब्याही के न सँग रहौँ तीन लोक प्रभु जौन ,
काल के चिन्हारे लोग मोसे कहैँ रहुरे ।
<|endoftext|>
<|startoftext|>
आहि कै कराहि कांपि कृश तन बैठी आय ,
चाहत सखी सो कहिबे को पै न कहि जाय ।
फेरि मसि भाजन मँगायो लिखिबे को कछू ,
चाहत कलम गहिबे को पै न गहि जाय ।
एते उमँगि अँसुवान को प्रवाह आयो ,
चाहत है थाह लहिबे को पै न लहि जाय ।
दहि जाय गात बात बूझे ते न कहि जाय ,
बहि जाय कागज कलम हाथ रहि जाय ।
<|endoftext|>
<|startoftext|>
कोऊ न आयो उहाँ ते सखी री जहाँ मुरलीधर प्रान पियारे ।
याही अँदेसे मे बैठी हुती उहि देस के धावन पौरि पुकारे ।
पाती दई धरि छाती लई दरकी अँगिया उर आनँद भारे ।
पूँछन को पिय की कुसलात मनो हिय द्वार किवार उघारे ।
<|endoftext|>
<|startoftext|>
बैठ्यो अँगना मे पिय आय परदेसन सोँ ,
ऊपर फुहारे नभ छिरकि छिरकि जात ।
इत नैन पीतम के ऊपर भ्रमत उठि ,
उत पट खुलि खुलि भरकि भरकि जात ।
पिय के बिलोकिबे को खिरकीन खिरकीन ,
फिरकी सरी सी तिय थिरकि थिरकि जात ।
इत उत चोरा चोरी झाँकन मे ताकै ,
हिय हारन के मोती0 मँजु छिरकि छिरकि जात ।
<|endoftext|>
<|startoftext|>
वे उनसोँ रति को उमहैँ वे उनसोँ विपरीत को रागैँ ।
वे उनको पटपीत धरैँ अरु वे उनही सों निलँबर माँगैँ ।
गोकुल दोऊ भरे रसरँग निसा भरि योँ हिय आनँद पागैँ ।
वे उनको मुख चूमि रहैँ वे उनको मुखि चूमनि लागैँ ।
<|endoftext|>
<|startoftext|>
सरकै अंग अँग अथै गति सी मिसि की रिसकी सिसिकी भरती ।
करि हूँ हूँ हहा हमसों हरिसों कै कका की सों मो करको धरती ।
मुख नाक सिकोरि सिकोरति भौँहनि तोष तबै चित को हरती ।
चुरिया पहिरावत पेखिये लाल तौ बाल निहाल हमै करती ।
<|endoftext|>
<|startoftext|>
आई चलि काल्हि ही तू मायके तेँ एरी अलि ,
कौन बिधि कैसे मिलि प्रेम जाल नाख्यो तू ।
मेरे जान ईश प्यारो रूप की मयूख सीँच ,
बचन पियूख केधौँ मृदु हंसी भाख्यो तू ।
कीनो शुभचार केधौँ और ही बिचार सुनो ,
तू ही निरधार चार सुख अभिलाख्यो तू ।
एरी अरविँद नैनी पिक बैनी भोर ही ते ,
गोकुल के चंद को चकोर करि राख्यो तू ।
<|endoftext|>
<|startoftext|>
रितु पावस आई या भागन ते संग लाल के कुंजन मेँ बिहरौ ।
नहिँ पाइहौ औसर ऎसो भटू अब काहे को लाज लजाइ मरौ ।
गुरु लोग औ चौचंदहाइन सोँ बिरथा केहि कारन बीर डरौ ।
चलि चाखौ सुधा अभिलाखैं भरौ यहि पाखैँ पतिब्रत ताखैँ धरौ ।
<|endoftext|>
<|startoftext|>
दाजन दै दुर जीवन कौँ अरु लाजनि दै सजनी कुल वारे ।
साजन दै मन को नव नेम निवाजन दै मनमोहन प्यारे ।
गाजन दै ननदीन गुलाब बिराजन दै उर मे गुन भारे ।
भाजन दै गुरु लोगन कौ पुर बाजन दै अब नेह नगारे ।
<|endoftext|>
<|startoftext|>
धनि वै जिन प्रेम सने पिय के उर मे रस बीजन बोवती हैँ ।
धनि वै जिन पावस मे पिसिकै मेँहदी कर कँज मलोवती हैँ ।
धनि वै जिन सूरत साजि सजै हम लाज कै बोझ को ढोवती हैँ ।
धनि वै धनि सावन की रतियाँ पति की छतियाँ लगि सोवती हैँ ।
<|endoftext|>
<|startoftext|>
मोर को मुकुट सीस भाल खौरि केसर की ,
लोचन विशाल लखि मन उमहत है ।
मैन कैसे केश श्रुति कुँडल बखत बेस ,
झलक कपोल लखि थिर ना रहत है।
कुलकानि धीरज मलाह मतवारे दोऊ ,
मदन झकोर तन तीर ना गहत है ।
श्याम छवि सागर मे नेह की लहर बीच ,
लाज को जहाज आज बूढ़न चहत है ।
<|endoftext|>
<|startoftext|>
बैठी मँच मानिक को फेरत रई को ,
औध माधुरी की मूरति सी सूरति सनेह की ।
सावन सुहावन को गावन सखीन ,
साथ तैसेई सोहाई आई छटा घटा मेघ की ।
ता समै बजाई कान्ह बँशी तान आई ,
कान सुधि सी हेंरानी मैन वान वेह की ।
दूध की न दही की न माखन मही हू की ,
न कुल की कहीँ की नहिँ देह की न गेह की ।
<|endoftext|>
<|startoftext|>
ऊँची सी उसासैँ लै लै पूछत है परोसिन सोँ ,
मेरे उर कठिन कठोर भए बाँके हैँ ।
ताके अति सोचन तेँ कछू ना सोहात मोहिँ ,
कीजिये उपाय ये पिरात नहिँ पाके हैँ ।
मदन कहै तू ना डेराय अलबेली बाल ,
ये है रति जाल जीव पोखन सुधा के हैँ ।
होत उर जाके पीर होत नहिँ ताके ,
जौन इन्हैँ कोऊ ताकै पीर होत उर ताके हैँ ।
<|endoftext|>
<|startoftext|>
जे ते गजगौनी के नितँब हैँ विशद होत ,
तेती तेती ताकी कटि पातरी परत जात ।
जेती जेती कटि खीन होति जाति तेते तेते ,
ताहि देखिबे को दोऊ उरज उठत जात ।
जेते जेते उठत उरोज उर माँहि वर ,
तेती मुख माँहि भाव भँगिमा भरत जात ।
जेतो मुख भाव तेतो जमत हिये मोँ नेह ,
जेतो नेह तेतो नैन माँहि प्रगटत जात ।
<|endoftext|>
<|startoftext|>
लटकी लरक पर भौँह की फरक पर ,
नैन की ढरक पर भरि भरि ढारिए ।
हीरे के से अमल कपोल विँहसन पर
छाती उसरन पर निसँक पसारिए ।
गहरौही गति पर गहरौही नाभि पर ,
हौँ ना हटिकति प्यारे नैसुक निहारिए ।
एक प्रान प्यारीजू की कटि लचकीली पर ,
ढीली ढीली नजर संभारे लाल डारिए ।
<|endoftext|>
<|startoftext|>
कोमल अमल दल कमल नवल कैँधौँ ,
कीन्होँ है विरँचि सब छवि को सहेट है ।
उदित प्रभाकर की दुति आनि छाई कैधौँ ,
चमकत चारु खात लोचन रपेट है ।
सुँदर थली है भली मदन बिराजिबे की ,
जाके सम कीन्हेँ होत उपमा तरेट है ।
चीकनो परम मखमल ते नरम ऎसो ,
प्यारीजू को पेट लेत मन को लपेट है ।
<|endoftext|>
<|startoftext|>
अँबुज कँज से सोहत हैँ अरु ,
अरु कँचन कुँभ बने छए हैँ ।
बारे खरे गदकोर महावर ,
पारे लसे अरु मैन छए हैँ ।
ऊँचे उजागर नागर हैँ अरु ,
पीय के चित्त के मित्त भए हैँ ।
हैँ तो नये कुच ये सजनी पर ,
जौँ लौँ नए नहीँ तौँ लौँ नए हैँ ।
<|endoftext|>
<|startoftext|>
आनँद को कँद बृषभानुजा को मुखचँद ,
लीला ही ते मोहन के मानस को चौरे है ।
दूजो तैसो रचिबो को चहत विरँचि नित ,
ससि को बनावै अजौँ मन को न मोरे है ।
फेरत है सान आसमान पै चढ़ाय फेरि ,
पानी पै चढ़ायबे को वारिधि मे बोरे है ।
राधिका के आनन के सम न बिलोके याते ,
टूक टूक तौरे पुनि टूक टूक जौरे है ।
<|endoftext|>
<|startoftext|>
बनवासी किये सुक पीठ निवासी ,
तुनीर जो बीर बिलासिका है ।
तिल सून प्रसून हू खेत गिरे ,
गुहा सेवक सिद्धि निवासिका है ।
भ्रुव तेग सुनैन के बान जिये ,
मति बेसर के सम पासिका है ।
बहु भावन की परकासिका है ,
तुव नासिका धीर बिनासिका है ।
<|endoftext|>
<|startoftext|>
कैँधोँ तुव चाकर चतुर अनियारे पैठि ,
हृदय पयोधि मन मोती के कढ़ैया हैँ ।
कैँधौँ राजहँस मनसिज के सनेही बनि ,
ताकी हुति तीछन कटाछन चलैया हैँ ।
कैँधौँ नर-धीरता की थाह लै कहत कान ,
कैँधौँ तुव चित चँचलाई दरसैया हैँ ।
कैँधौँ ये तिहारे छविवारे वर मैन बाल ,
नागर नरन चित्त चुम्बक बनैया हैँ ।
<|endoftext|>
<|startoftext|>
कैँधौँ दृग सागर के आस पास स्यामताई ,
ताही के ये अँकुर उलहि दुति बाढ़े हैँ ।
कैँधौँ प्रेम क्यारी जुग ताके ये चँहूधा रची ,
नील मनि सरन कौ बारि दुख डाढ़े हैँ ।
मूरति सुकवि तरुनी की बरुनी न होवे ,
मेरे मन आवे ये विचार चित गाढ़े हैँ ।
जेईजे निहारे मन तिनके परिकिबे को ,
देखो इन नैन हजार हाथ काढ़े हैँ ।
<|endoftext|>
<|startoftext|>
कान्ह की बाँकी चितौनि चुभी झुकि ,
काल्हि झाँकी है ग्वालि गवाछनि ।
देखी है नोखी सी चोखी सी कोरिन ,
ओछे फिरै उभरे चित जाछनि।
मारेइ जाति निहारै मुबारक यै ,
सहजै कजरारे मृगाछनि ।
सीँक लै काजर दे री गँवारिनि ,
आँगुरी तेरी कटैगी कटाछनि ।
<|endoftext|>
<|startoftext|>
आधे चंद्रमा के रूप ढाके केश घटा कैंधौँ ,
गगना के नाके विधु आठवीँ कला के हैँ ।
कैँधौँ काम देवता के कनक बटा के रूप ,
औँधा के धरे हैँ हेतु ससि को सुधा के हैँ ।
कैँधौँ एक छत्र ताके छत्र छविता के छीने ,
नासिका के दँड बाँके गुन बिधिना के हैँ ।
कैँधौँ नाथ भाग्य ताके भाजन भरे धरे हैँ ।
<|endoftext|>