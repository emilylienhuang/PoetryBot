<|startoftext|>


অকূল সাগর-মাঝে চলেছে ভাসিয়া
জীবনতরণী। ধীরে লাগিছে আসিয়া
তোমার বাতাস, বহি আনি কোন্‌ দূর
পরিচিত তীর হতে কত সুমধুর
পুষ্পগন্ধ, কত সুখস্মৃতি, কত ব্যথা,
আশাহীন কত সাধ, ভাষাহীন কথা।
সম্মুখেতে তোমারি নয়ন জেগে আছে
আসন্ন আঁধার-মাঝে অস্তাচল-কাছে
স্থির ধ্রুবতারাসম; সেই অনিমেষ
আকর্ষণে চলেছি কোথায়, কোন্‌ দেশ
কোন্‌ নিরুদ্দেশ-মাঝে! এমনি করিয়া
চিহ্নহীন পথহীন অকূল ধরিয়া
দূর হতে দূরে ভেসে যাব-- অবশেষে
দাঁড়াইব দিবসের সর্বপ্রান্তদেশে
এক মুহূর্তের তরে; সারাদিন ভেসে
মেঘখণ্ড যথা, রজনীর তীরে এসে
দাঁড়ায় থমকি। ওগো, বারেক তখন
জীবনের খেলা রেখে করুণ নয়ন
পাঠায়ো পশ্চিম-পানে, দাঁড়ায়ো একাকী
ওই দূর তীরদেশে অনিমেষ আঁখি।
মুহূর্তে আঁধার নামি দিবে সব ঢাকি
বিদায়ের পথ; তোমার অজ্ঞাত দেশে
আমি চলে যাব; তুমি ফিরে যেয়ো হেসে
সংসারের খেলাঘরে, তোমার নবীন
দিবালোকে। অবশেষে যবে একদিন--
বহুদিন পরে-- তোমার জগৎ-মাঝে
সন্ধ্যা দেখা দিবে, দীর্ঘ জীবনের কাজে
প্রমোদের কোলাহলে শ্রান্ত হবে প্রাণ,
মিলায়ে আসিবে ধীরে স্বপন-সমান
চিররৌদ্রদগ্ধ এই কঠিন সংসার,
সেইদিন এইখানে আসিয়ো আবার;
এই তটপ্রান্তে বসে শ্রান্ত দু'নয়ানে
চেয়ে দেখো ওই অস্ত-অচলের পানে
সন্ধ্যার তিমিরে, যেথা সাগরের কোলে
আকাশ মিশায়ে গেছে। দেখিবে তা হলে
আমার সে বিদায়ের শেষ চেয়ে-দেখা
এইখানে রেখে গেছে জ্যোতির্ময় রেখা।
সে অমর অশ্রুবিন্দু সন্ধ্যাতারকার
বিষণ্ণ আকার ধরি উদিবে তোমার
নিদ্রাতুর আঁখি-'পরে; সারা রাত্রি ধরে
তোমার সে জনহীন বিশ্রাম-শিয়রে
একাকী জাগিয়া রবে। হয়তো স্বপনে
ধীরে ধীরে এনে দেবে তোমার স্মরণে
জীবনের প্রভাতের দু-একটি কথা।
এক ধারে সাগরের চিরচঞ্চলতা
তুলিবে অস্ফুট ধ্বনি, রহস্য অপার;
অন্য ধারে ঘুমাইবে সমস্ত সংসার।
<|endoftext|> 


<|startoftext|>


অবদানশতক
 
অঘ্রাণে শীতের রাতে              নিষ্ঠুর শিশিরঘাতে
           পদ্মগুলি গিয়াছে মরিয়া--
সুদাস মালীর ঘরে                 কাননের সরোবরে
          একটি ফুটেছে কী করিয়া।
তুলি লয়ে বেচিবারে               গেল সে প্রাসাদদ্বারে,
          মাগিল রাজার দরশন--
হেনকালে হেরি ফুল               আনন্দে পুলকাকুল
          পথিক কহিল একজন,
"অকালের পদ্ম তব                আমি এটি কিনি লব,
          কত মূল্য লইবে ইহার?
বুদ্ধ ভগবান আজ                  এসেছেন পুরমাঝ
          তাঁর পায়ে দিব উপহার।'
মালী কহে, "এক মাষা             স্বর্ণ পাব মনে আশা।'
          পথিক চাহিল তাহা দিতে--
হেনকালে সমারোহে              বহু পূজা-অর্ঘ্য বহে
          নৃপতি বাহিরে আচম্বিতে।
রাজেন্দ্র প্রসেনজিৎ                উচ্চারি মঙ্গলগীত
          চলেছেন বুদ্ধদরশনে--
হেরি অকালের ফুল               শুধালেন, "কত মূল?
          কিনি দিব প্রভুর চরণে।'
মালী কহে, "হে রাজন্‌,           স্বর্ণমাষা দিয়ে পণ
          কিনিছেন এই মহাশয়।'
"দশ মাষা দিব আমি'                কহিলা ধরণীস্বামী,
          "বিশ মাষা দিব' পান্থকয়।
দোঁহে কহে "দেহো দেহো',      হার নাহি মানে কেহ--
          মূল্য বেড়ে ওঠে ক্রমাগত।
মালী ভাবে যাঁর তরে              এ দোঁহে বিবাদ করে
          তাঁরে দিলে আরো পাব কত!
কহিল সে করজোড়ে,   "দয়া করে ক্ষম মোরে--
          এ ফুল বেচিতে নাহি মন।'
এত বলি ছুটিল সে                যেথা রয়েছেন বসে
          বুদ্ধদেব উজলি কানন।
বসেছেন পদ্মাসনে                 প্রসন্ন প্রশান্ত মনে,
          নিরঞ্জন আনন্দমূরতি।
দৃষ্টি হতে শান্তি ঝরে,    স্ফুরিছে অধর-'পরে
          করুণার সুধাহাস্যজ্যোতি।
সুদাস রহিল চাহি--               নয়নে নিমেষ নাহি,
          মুখে তার বাক্য নাহি সরে।
সহসা ভূতলে পড়ি                পদ্মটি রাখিল ধরি
          প্রভুর চরণপদ্ম-'পরে।
বরষি অমৃতরাশি                   বুদ্ধ শুধালেন হাসি,
          'কহো বৎস, কী তব প্রার্থনা।'
ব্যাকুল সুদাস কহে,               "প্রভু, আর কিছু নহে,
          চরণের ধূলি এক কণা।'
<|endoftext|> 


<|startoftext|>


অচ্ছোদসরসীনীরে রমণী যেদিন


নামিল স্নানের তরে, বসন্ত নবীন


সেদিন ফিরিতেছিল ভুবন ব্যাপিয়া


প্রথম প্রেমের মতো কাঁপিয়া কাঁপিয়া


ক্ষণে ক্ষণে শিহরি। সমীরণ


প্রলাপ বকিতেছিল প্রচ্ছায়সঘন


পল্লবশয়নতলে, মধ্যাহ্নের জ্যোতি


মূর্ছিত বনের কোলে, কপোতদম্পতি


বসি শান্ত অকম্পিত চম্পকের ডালে


ঘন চঞ্চুচুম্বনের অবসরকালে


নিভৃতে করিতেছিল বিহ্বল কূজন।


 


তীরে শ্বেতশিলাতলে সুনীল বসন


লুটাইছে এক প্রান্তে স্খলিতগৌরব


অনাদৃত-- শ্রীঅঙ্গের উত্তপ্ত সৌরভ


এখনো জড়িত তাহে-- আয়ুপরিশেষ


মূর্ছাম্বিত দেহে যেন জীবনের লেশ--


লুটায় মেখলাখানি ত্যজি কটিদেশ


মৌন অপমানে। নূপুর রয়েছে পড়ি,


বক্ষের নিচোলবাস যায় গড়াগড়ি


ত্যজিয়া যুগল স্বর্গ কঠিন পাষাণে।


কনকদর্পণখানি চাহে শূন্য-পানে


কার মুখ স্মরি। স্বর্ণপাত্রে সুসজ্জিত


চন্দনকুঙ্কুমপঙ্ক, লুণ্ঠিত লজ্জিত


দুটি রক্ত শতদল, অম্লানসুন্দর


শ্বেতকরবীর মালা-- ধৌত শুক্লাম্বর


লঘু স্বচ্ছ, পূর্ণিমার আকাশের মতো।


পরিপূর্ণ নীল নীর স্থির অনাহত--


কূলে কূলে প্রসারিত বিহ্বল গভীর


বুক-ভরা আলিঙ্গনরাশি। সরসীর


প্রান্তদেশে, বকুলের ঘনচ্ছায়াতলে


শ্বেতশিলাপটে, আবক্ষ ডুবায়ে জলে


বসিয়া সুন্দরী, কম্পমান ছায়াখানি


প্রসারিয়া স্বচ্ছ নীরে-- বক্ষে লয়ে টানি


সযত্নপালিত শুভ্র রাজহংসীটিরে


করিছে সোহাগ-- নগ্ন বাহুপাশে ঘিরে


সুকোমল ডানা দুটি, লম্বা গ্রীবা তার


রাখি স্কন্ধ-'পরে, কহিতেছে বারম্বার


স্নেহের প্রলাপবাণী-- কোমল কপোল


বুলাইছে হংসপৃষ্ঠে পরশবিভোল।


 


চৌদিকে উঠিতেছিল মধুর রাগিণী


জলে স্থলে নভস্তলে; সুন্দর কাহিনী


কে যেন রচিতেছিল ছায়ারৌদ্রকরে


অরণ্যের সুপ্তি আর পাতার মর্মরে,


বসন্তদিনের কত স্পন্দনে কম্পনে


নিশ্বাসে উচ্ছ্বাসে ভাষে আভাসে গুঞ্জনে


চমকে ঝলকে। যেন আকাশবীণার


রবিরশ্মিতন্ত্রীগুলি সুরবালিকার


চম্পক-অঙ্গুলি-ঘাতে সংগীতঝংকারে


কাঁদিয়া উঠিতেছিল-- মৌন স্তব্ধতারে


বেদনায় পীড়িয়া মূর্ছিয়া। তরুতলে


স্খলিয়া পড়িতেছিল নিঃশব্দে বিরলে


বিবশ বকুলগুলি; কোকিল কেবলি


অশ্রান্ত গাহিতেছিল-- বিফল কাকলি


কাঁদিয়া ফিরিতেছিল বনান্তর ঘুরে


উদাসিনী প্রতিধ্বনি ছায়ায় অদূরে


সরোবরপ্রান্তদেশে ক্ষুদ্র নির্ঝরিণী


কলনৃত্যে বাজাইয়া মাণিক্যকিংকিণী


কল্লোলে মিশিতেছিল; তৃণাঞ্চিত তীরে


জলকলকলস্বরে মধ্যাহ্নসমীরে


সারস ঘুমায়ে ছিল দীর্ঘ গ্রীবাখানি


ভঙ্গিভরে বাঁকাইয়া পৃষ্ঠে লয়ে টানি


ধূসর ডানার মাঝে; রাজহংসদল


আকাশে বলাকা বাঁধি সত্বর-চঞ্চল


ত্যজি কোন্‌ দূরনদীসৈকতবিহার


উড়িয়া চলিতেছিল গলিতনীহার


কৈলাসের পানে। বহু বনগন্ধ বহে


অকস্মাৎ শ্রান্ত বায়ু উত্তপ্ত আগ্রহে


লুটায়ে পড়িতেছিল সুদীর্ঘ নিশ্বাসে


মুগ্ধ সরসীর বক্ষে স্নিগ্ধ বাহুপাশে।


 


মদন, বসন্তসখা, ব্যগ্র কৌতূহলে


লুকায়ে বসিয়া ছিল বকুলের তলে


পুষ্পাসনে, হেলায় হেলিয়ে তরু-'পরে


প্রসারিয়া পদযুগ নবতৃণস্তরে।


পীত উত্তরীয়প্রান্ত লুণ্ঠিত ভূতলে,


গ্রন্থিত মালতীমালা কুঞ্চিত কুন্তলে


গৌর কণ্ঠতটে-- সহাস্য কটাক্ষ করি


কৌতুকে হেরিতেছিল মোহিনী সুন্দরী


তরুণীর স্নানলীলা। অধীর চঞ্চল


উৎসুক অঙ্গুলি তার, নির্মল কোমল


বক্ষস্থল লক্ষ্য করি লয়ে পুষ্পশর


প্রতীক্ষা করিতেছিল নিজ অবসর।


গুঞ্জরি ফিরিতেছিল লক্ষ মধুকর


ফুলে ফুলে, ছায়াতলে সুপ্ত হরিণীরে


ক্ষণে ক্ষণে লেহন করিতেছিল ধীরে


বিমুগ্ধনয়ন মৃগ-- বসন্ত-পরশে


পূর্ণ ছিল বনচ্ছায়া আলসে লালসে।


 


জলপ্রান্তে ক্ষুব্ধ ক্ষুণ্ন কম্পন রাখিয়া,


সজল চরণচিহ্ন আঁকিয়া আঁকিয়া


সোপানে সোপানে, তীরে উঠিলা রূপসী--


স্রস্ত কেশভার পৃষ্ঠে পড়ি গেল খসি।


অঙ্গে অঙ্গে যৌবনের তরঙ্গ উচ্ছল


লাবণ্যের মায়ামন্ত্রে স্থির অচঞ্চল


বন্দী হয়ে আছে, তারি শিখরে শিখরে


পড়িল মধ্যাহ্নরৌদ্র-- ললাটে অধরে


ঊরু-'পরে কটিতটে স্তনাগ্রচূড়ায়


বাহুযুগে সিক্ত দেহে রেখায় রেখায়


ঝলকে ঝলকে। ঘিরি তার চারি পাশ


নিখিল বাতাস আর অনন্ত আকাশ


যেন এক ঠাঁই এসে আগ্রহে সন্নত


সর্বাঙ্গে চুম্বিল তার, সেবকের মতো


সিক্ত তনু মুছি নিল আতপ্ত অঞ্চলে


সযতনে-- ছায়াখানি রক্তপদতলে


চ্যুত বসনের মতো রহিল পড়িয়া।


অরণ্য রহিল স্তব্ধ, বিস্ময়ে মরিয়া।


ত্যজিয়া বকুলমূল মৃদুমন্দ হাসি


উঠিল অনঙ্গদেব।


 


          সম্মুখেতে আসি


থমকিয়া দাঁড়ালো সহসা।   মুখপানে


চাহিল নিমেষহীন নিশ্চল নয়ানে


ক্ষণকাল-তরে। পরক্ষণে ভূমি-'পরে


জানু পাতি বসি, নির্বাক বিস্ময়ভরে,


নতশিরে, পুষ্পধনু পুষ্পশরভার


সমর্পিল পদপ্রান্তে পূজা-উপচার


তূণ শূন্য করি। নিরস্ত্র মদনপানে


চাহিলা সুন্দরী শান্ত প্রসন্ন বয়ানে।
<|endoftext|> 


<|startoftext|>


অচির বসন্ত হায় এল, গেল চলে--
এবার কিছু কি, কবি করেছ সঞ্চয়।
ভরেছ কি কল্পনার কনক-অঞ্চলে
চঞ্চলপবনক্লিষ্ট শ্যাম কিশলয়,
ক্লান্ত করবীর গুচ্ছ। তপ্ত রৌদ্র হতে
নিয়েছ কি গলাইয়া যৌবনের সুরা--
ঢেলেছ কি উচ্ছলিত তব ছন্দঃস্রোতে,
রেখেছ কি করি তারে অনন্তমধুরা।
এ বসন্তে প্রিয়া তব পূর্ণিমানিশীথে
নবমল্লিকার মালা জড়াইয়া কেশে
তোমার আকাঙক্ষাদীপ্ত অতৃপ্ত আঁখিতে
যে দৃষ্টি হানিয়াছিল একটি নিমেষে
সে কি রাখ নাই গেঁথে অক্ষয় সংগীতে।
সে কি গেছে পুষ্পচ্যুত সৌরভের দেশে।
<|endoftext|> 


<|startoftext|>


অজানা খনির নূতন মণির
            গেঁথেছি হার,
ক্লান্তিবিহীনা নবীনা বীণায়
            বেঁধেছি তার।
যেমন নূতন বনের দুকূল,
যেমন নূতন আমের মুকুল,
মাঘের অরুণে খোলে স্বর্গের
            নূতন দ্বার--
তেমনি আমার নবীন রাগের
নবযৌবনে নব সোহাগের
রাগিণী রচিয়া উঠিল নাচিয়া
            বীণার তার।
যে বাণী আমার কখনো কারেও
            হয় নি বলা
তাই দিয়ে গানে রচিব নূতন
            নৃত্যকলা।
আজি অকারণ মুখর বাতাসে
যুগান্তরের সুর ভেসে আসে,
মর্মরস্বরে বনের ঘুচিল
            মনের ভার--
যেমনি ভাঙিল বাণীর বন্ধ
উচ্ছ্বসি উঠে নূতন ছন্দ,
সুরের সাহসে আপনি চকিত
            বীণার তার।
<|endoftext|> 


<|startoftext|>


অজানা ভাষা দিয়ে
    পড়েছ ঢাকা তুমি, চিনিতে নারি প্রিয়ে!
কুহেলী আছে ঘিরি,
    মেঘের মতো তাই দেখিতে হয় গিরি।
<|endoftext|> 


<|startoftext|>


১১
অতল আঁধার নিশা পারাবার, তাহারি উপরিতলে
দিন সে রঙিন বুদ্বুদ অসীমে ভাসিয়া চলে॥
<|endoftext|> 


<|startoftext|>


অতিথিবৎসল,
       ডেকে নাও পথের পথিককে
         তোমার আপন ঘরে,
           দাও ওর ভয় ভাঙিয়ে।
       ও থাকে প্রদোষের বস্‌তিতে,
       নিজের কালো ছায়া ওর সঙ্গে চলে
         কখনো সমুখে কখনো পিছনে,
       তাকেই সত্য ভেবে ওর যত দুঃখ যত ভয়।
       দ্বারে দাঁড়িয়ে তোমার আলো তুলে ধরো,
         ছায়া যাক মিলিয়ে,
             থেমে যাক ওর বুকের কাঁপন।
 
  বছরে বছরে ও গেছে চলে
        তোমার আঙিনার সামনে দিয়ে,
          সাহস পায় নি ভিতরে যেতে,
          ভয় হয়েছে পাছে ওর বাইরের ধন
                     হারায় সেখানে।
                 দেখিয়ে দাও ওর আপন বিশ্ব
                     তোমার মন্দিরে,
  সেখানে মুছে গেছে কাছের পরিচয়ের কালিমা,
     ঘুচে গেছে নিত্যব্যবহারের জীর্ণতা,
       তার চিরলাবণ্য হয়েছে পরিস্ফুট।
 
  পান্থশালায় ছিল ওর বাসা,
  বুকে আঁকড়ে ছিল তারই আসন, তারই শয্যা,
  পলে পলে যার ভাড়া জুগিয়ে দিন কাটালো
       কোন্‌ মুহূর্তে তাকে ছাড়বে ভয়ে
       আড়াল তুলেছে উপকরণের।
  একবার ঘরের অভয় স্বাদ পেতে দাও তাকে
                          বেড়ার বাইরে।
 
আপনাকে চেনার সময় পায় নি সে,
     ঢাকা ছিল মোটা মাটির পর্দায়;
  পর্দা খুলে দেখিয়ে দাও যে, সে আলো, সে আনন্দ,
         তোমারই সঙ্গে তার রূপের মিল।
     তোমার যজ্ঞের হোমাগ্নিতে
         তার জীবনের সুখদুঃখ আহুতি দাও,
            জ্বলে উঠুক তেজের শিখায়,
            ছাই হোক যা ছাই হবার।
 
       হে অতিথিবৎসল,
            পথের মানুষকে ডেকে নাও ঘরে,
            আপনি যে ছিল আপনার পর হয়ে
                   সে পাক্‌ আপনাকে।


<|endoftext|> 


<|startoftext|>


অধ্যাপকমশায় বোঝাতে গেলেন নাটকটার অর্থ,
      সেটা হয়ে উঠল বোধের অতীত।
          আমার সেই নাটকের কথা বলি।--
      বইটার নাম "পত্রলেখা',
               নায়ক তার কুশলসেন।
          নবনীর কাছে বিদায় নিয়ে সে গেল বিলেতে।
               চার বছর পরে ফিরে এসে হবে বিয়ে।
                    নবনী কাঁদল উপুড় হয়ে বিছানায়,
          তার মনে হল, এ যেন চার বছরের মৃতুদণ্ড।
নবনীকে কুশলের প্রয়োজন ছিল না ভালোবাসার পথে,
   প্রয়োজন ছিল সুগম করতে বিলাত-যাত্রার পথ।
           সে কথা জানত নবনী,
সে পণ করেছিল হৃদয় জয় করবে প্রাণপণ সাধনায়।
          কুশল মাঝে মাঝে
রুচিতে বুদ্ধিতে উঁচট খেয়ে ওকে হঠাৎ বলেছে রূঢ় কথা,
            ও সয়েছে চুপ করে;
      মেনে নিয়েছে নিজেকে অযোগ্য বলে,
            ওর নালিশ নিজেরই উপরে।
ভেবেছিল দীনা বলেই একদিন হবে ওর জয়,
    ঘাস যেমন দিনে দিনে নেয় ঘিরে কঠোর পাহাড়কে।
         এ যেন ছিল ওর ভালোবাসার শিল্পরচনা,
নির্দয় পাথরটাকে ভেঙে ভেঙে রূপ আবাহন করা
      ব্যথিত বক্ষের নিরন্তর আঘাতে।
আজ নবনীর সেই দিনরাতের আরাধনার ধন গেল দূরে।
      ওর দুঃখের থালাটি ছিল অশ্রু-ভেজা অর্ঘ্যে ভরা,
আজ থেকে দুঃখ রইবে কিন্তু দুঃখের নৈবেদ্য রইবে না।
এখন ওদের সম্বন্ধের পথ রইল
শুধু এ পারে ও পারে চিঠি লেখার সাঁকো বেয়ে।
কিন্তু নবনী তো সাজিয়ে লিখতে জানে না মনের কথা,
   ও কেবল যত্নের স্বাদ লাগাতে জানে সেবাতে,
         অর্‌কিডের চমক দিয়ে যেতে ফুলদানির 'পরে
                   কুশলের চোখের আড়ালে,
         গোপনে বিছিয়ে আসতে
                 নিজের-হাতে-কাজ-করা আসন
                         যেখানে কুশল পা রাখে।
কুশল ফিরল দেশে,
     বিয়ের দিন করল স্থির।
  আঙটি এনেছে বিলেত থেকে,
              গেল সেটা পরাতে;
  গিয়ে দেখে ঠিকানা না রেখেই নবনী নিরুদ্দেশ।
            তার ডায়ারিতে আছে লেখা,
       "যাকে ভালোবেসেছি সে ছিল অন্য মানুষ,
            চিঠিতে যার প্রকাশ, এ তো সে নয়।"
                 এ দিকে কুশলের বিশ্বাস
                       তার চিঠিগুলি গদ্যে মেঘদূত,
                          বিরহীদের চিরসম্পদ।
                       আজ সে হারিয়েছে প্রিয়াকে,
            কিন্তু মন গেল না চিঠিগুলি হারাতে --
      ওর মমতাজ পালালো, রইল তাজমহল।
নাম লুকিয়ে ছাপালো চিঠি "উদ্‌ভ্রান্তপ্রেমিক' আখ্যা দিয়ে
                 নবনীর চরিত্র নিয়ে
            বিশ্লেষণ ব্যাখ্যা হয়েছে বিস্তর।
কেউ বলেছে, বাঙালির মেয়েকে
              লেখক এগিয়ে নিয়ে চলেছে
      ইবসেনের মুক্তিবাণীর দিকে --
                  কেউ বলেছে রসাতলে।
      অনেকে এসেছে আমার কাছে জিজ্ঞাসা নিয়ে;
            আমি বলেছি, " আমি কী জানি।"
         বলেছি, " শাস্ত্রে বলে, দেবা ন জানন্তি।"
                 পাঠকবন্ধু বলেছে,
        "নারীর প্রসঙ্গে না হয় চুপ করলেম
            হতবুদ্ধি দেবতারই মতো,
                  কিন্তু পুরুষ?
         তারও কি অজ্ঞাতবাস চিররহস্যে।
    ও মানুষটা হঠাৎ পোষ মানলে কোন্‌ মন্ত্রে।"
আমি বলেছি,
"মেয়েই হোক আর পুরুষই হোক; স্পষ্ট নয় কোনো পক্ষই;
     যেটুকু সুখ দেয় বা দুঃখ দেয় স্পষ্ট কেবল সেইটুকুই।
                      প্রশ্ন কোরো না,
                          পড়ে দেখো কী বলছে কুশল।"
    কুশল বলে, "নবনী চার বছর ছিল দৃষ্টির বাইরে,
          যেন নেমে গেল সৃষ্টির বাইরেতেই;
               ওর মাধুর্যটুকুই রইল মনে,
                   আর সব-কিছু হল গৌণ।
    সহজ হয়েছে ওকে সুন্দর ছাঁদে চিঠি লিখতে।
         অভাব হয়েছে, করেছি দাবি --
            ওর ভালোবাসার উপর অবাধ ভরসা
                       মনকে করেছে রসসিক্ত, করেছে গর্বিত।
প্রত্যেক চিঠিতে আপন ভাষায় ভুলিয়েছি আপনারই মন।
            লেখার উত্তাপে ঢালাই করা অলংকার
ওর স্মৃতির মূর্তিটিকে সাজিয়ে তুলেছে দেবীর মতো।
            ও হয়েছে নূতন রচনা।
এই জন্যেই খ্রীষ্টান শাস্ত্রে বলে,
            সৃষ্টির আদিতে ছিল বাণী।"
পাঠকবন্ধু আবার জিগেস করেছে,
   "ও কি সত্যি বললে,
            না, এটা নাটকের নায়কগিরি?"
                 আমি বলেছি, "আমি কী জানি।"
<|endoftext|>


 <|startoftext|>


অধিক করি না আশা, কিসের বিষাদ,
জনমেছি দু দিনের তরে--
যাহা মনে আসে তাই আপনার মনে
গান গাই আনন্দের ভরে।
এ আমার গানগুলি দু দণ্ডের গান
রবে না রবে না চিরদিন--
পুরব-আকাশ হতে উঠিবে উচ্ছ্বাস,
পশ্চিমেতে হইবে বিলীন।
 
তোরা-ফুল, তোরা পাখি, তোরা খোলা প্রাণ,
জগতের আনন্দ যে তোরা,
জগতের বিষাদ-পাসরা।
পৃথিবীতে উঠিয়াছে আনন্দলহরী
তোরা তার একেকটি ঢেউ,
কখন উঠিলি আর কখন মিলালি
জানিতেও পারিল না কেউ।
 
নাই তোর নাই রে ভাবনা,
এ জগতে কিছুই মরে না।
নদীস্রোতে কোটি কোটি মৃত্তিকার কণা
ভেসে আসে, সাগরে মিশায়--
জান না কোথায় তারা যায়!
একেকটি কণা লয়ে গোপনে সাগর
রচিছে বিশাল মহাদেশ,
না জানি কবে তা হবে শেষ!
মুহূর্তেই ভেসে যায় আমাদের গান,
জান না তো কোথায় তা যায়!
আকাশের সাগরসীমায়!
আকাশ-সমুদ্র তলে গোপনে গোপনে
গীতরাজ্য হতেছে সৃজন,
যত গান উঠিতেছে ধরার আকাশে
সেইখানে করিছে গমন।
আকাশ পুরিয়া যাবে শেষ,
উঠিবে গানের মহাদেশ।
 
নাই তোর নাই রে ভাবনা
এ জগতে কিছুই মরে না।
কাল দেখেছিনু পথে হরষে  খেলিতেছিল
দুটি ভাই গলাগলি করি
দেখেছিনু জানালায় নীরবে দাঁড়ায়েছিল
দুটি সখা হাতে হাতে ধরি
দেখেছিনু কচি মেয়ে মায়ের বাহুতে শুয়ে
ঘুমায়ে করিছে স্তনপান,
ঘুমন্ত মুখের 'পরে বরষিছে স্নেহধারা
স্নেহমাখা নত দু'নয়ান
দেখেছিনু রাজপথে চলেছে বালক এক
বৃদ্ধ জনকের হাত ধরি--
কত কী যে দেখেছিনু, হয়তো সে-সব ছবি
আজ আমি গিয়েছি পাসরি।
তা বলে নাহি কি তাহা মনে?
ছবিগুলি মেশেনি জীবনে?
স্মৃতির কণিকা তারা স্মরণের তলে পশি
রচিতেছে জীবন আমার--
কোথা যে কে মিশাইল, কেবা গেল কার পাশে
চিনিতে পারি নে তাহা আর।
হয়তো অনেকদিন দেখেছিনু ছবি এক
দুটি প্রাণী বাহুর বাঁধনে
তাই আজ ছুটাছুটি এসেছি প্রভাতে উঠি
সখারে বাঁধিতে আলিঙ্গনে।
হয়তো অনেক দিন শুনেছিনু, পাখি এক
আনন্দে গাহিছে প্রাণ খুলি,
সহসা রে তাই আজ প্রভাতের মুখ দেখি
প্রাণ মন উঠিছে উথুলি।
সকলি মিশেছে আসি হেথা,
জীবনে কিছু না যায় ফেলা
এই যে যা-কিছু চেয়ে দেখি
এ নহে কেবলি ছেলেখেলা।
 
এই জগতের মাঝে একটি সাগর আছে
নিস্তব্ধ তাহার জলরাশি,
চারিদিক হতে সেথা অবিরাম অবিশ্রাম
জীবনের স্রোত মিশে আসি।
    সূর্য হতে ঝরে ধারা, চন্দ্র হতে ঝরে ধারা,
কোটি কোটি তারা হতে ঝরে,
জগতের যত হাসি যত গান যত প্রাণ
ভেসে আসে সেই স্রোতোভরে--
মেশে আসি সেই সিন্ধু-'পরে।
পৃথ্বী হতে মহাস্রোত ছুটিতেছে অবিরাম
সেই মহাসাগর-উদ্দেশে,
আমরা মাটির কণা জলস্রোত ঘোলা করি
অবিশ্রাম চলিয়াছি ভেসে--
সাগরে পড়িব অবশেষে।
জগতের মাঝখানে সেই সাগরের তলে
রচিত হতেছে পলে পলে
অনন্ত-জীবন মহাদেশ,
কে জানে হবে কি তাহা শেষ!
 
তাই বলি, প্রাণ ওরে, গান গা পাখির মতো,
ক্ষুদ্র ক্ষুদ্র দুঃখ শোক ভুলি--
তুই যাবি,  গান যাবে, একসাথে ভেসে যাবে
তুই আর তোর গানগুলি।
মিশিবি সে সিন্ধুজলে অনন্তসাগরতলে,
একসাথে শুয়ে রবি প্রাণ,
তুই আর তোর এই গান।
<|endoftext|> 


<|startoftext|>


অনুগ্রহ দুঃখ করে, দিই, নাহি পাই।
করুণা কহেন, আমি দিই, নাহি চাই।
<|endoftext|> 


<|startoftext|>


অন্তরে তার যে মধুমাধুরী পুঞ্জিত
             সুপ্রকাশিত সুন্দর হাতে সন্দেশে।
লুব্ধ কবির চিত্ত গভীর গুঞ্জিত,
             মত্ত মধুপ মিষ্টরসের গন্ধে সে।
দাদামশায়ের মন ভুলাইল নাতিত্বে
প্রবাসবাসের অবকাশ ভরি আতিথ্যে,
             সে কথাটি কবি গাঁথি রাখে এই ছন্দে সে।
 
সযতনে যবে সূর্যমুখীর অর্ঘ্যটি
             আনে নিশান্তে, সেও নিতান্ত মন্দ না।
এও ভালো যবে ঘরের কোণের স্বর্গটি
             মুখরিত করি তানে মানে করে বন্দনা।
তবু আরো বেশি ভালো বলি শুভাদৃষ্টকে
থালাখানি যবে ভরি স্বরচিত পিষ্টকে
             মোদক-লোভিত মুগ্ধ নয়ন নন্দে সে।
 
প্রভাতবেলায় নিরালা নীরব অঙ্গনে
             দেখেছি তাহারে ছায়া-আলোকের সম্পাতে।
দেখেছি মালাটি গাঁথিছে চামেলি-রঙ্গনে,
             সাজি সাজাইছে গোলাপে জবায় চম্পাতে।
আরো সে করুণ তরুণ সংগীতে
দেখেছি তাহারে পরিবেশনের ভঙ্গিতে,
             স্মিতমুখী মোর লুচি ও লোভের দ্বন্দ্বে সে।
 
বলো কোন্‌ ছবি রাখিব স্মরণে অঙ্কিত--
             মালতীজড়িত বঙ্কিম বেণীভঙ্গিমা?
দ্রুত অঙ্গুলে সুরশৃঙ্গার ঝংকৃত?
             শুভ্র শাড়ির প্রান্তধারার রঙ্গিমা?
পরিহাসে মোর মৃদু হাসি তার লজ্জিত?
অথবা ডালিটি দাড়িমে আঙুরে সজ্জিত?
             কিম্বা থালিটি থরে থরে ভরা সন্দেশে?
<|endoftext|>


 <|startoftext|>


 অন্ধ কেবিন আলোয় আঁধার গোলা,
       বন্ধ বাতাস কিসের গন্ধে ঘোলা ।
  মুখ ধোবার ওই ব্যাপারখানা দাঁড়িয়ে আছে সোজা,
            ক্লান্ত চোখের বোঝা।
            দুলছে কাপড় সনফ এ
       বিজলি-পাখার হাওয়ার ঝাপট লেগে।
            গায়ে গায়ে ঘেঁষে
        জিনিসপত্র আছে কায়ক্লেশে।
            বিছানাটা কৃপণ-গতিকের
       অনিচ্ছাতে ক্ষণকালের সহায় পথিকের।
            ঘরে আছে যে-কটা আসবাব
       নিত্য যতই দেখি, ভাবি ওদের মুখের ভাব
            নারাজ ভৃত্যসম--
            পাশেই থাকে মম,
       কোনোমতে করে কেবল কাজ-চলা-গোছ সেবা।
এমন ঘরে আঠারো দিন থাকতে পারে কেবা।
       কষ্ট ব'লে একটা দানব ছোট্টো খাঁচায় পুরে
            নিয়ে চলে আমায় কত দূরে।
       নীল আকাশে নীল সাগরে অসীম আছে বসে,
            কী জানি কোন্‌ দোষে
          ঠেলেঠুলে চেপেচুপে মোরে
    সেখান হতে করেছে একঘরে।
 
       হেনকালে ক্ষুদ্র দুখের ক্ষুদ্র ফাটল বেয়ে
            কেমন করে এল হঠাৎ ধেয়ে
বিশ্বধরার বক্ষ হতে বিপুল দুখের প্রবল বন্যাধারা।
       এক নিমেষে আমারে সে করলে আত্মহারা,
            আনলে আপন বৃহৎ সান্ত্বনারে,
আনলে আপন গর্জনেতে ইন্দ্রলোকের অভয়-ঘোষণারে।
 
            মহাদেবের তপের জটা হতে
  মুক্তিমন্দাকিনী এল কূল-ডোবানো স্রোতে;
       বললে আমায় চিত্ত ঘিরে ঘিরে_
   ভস্ম আবার ফিরে পাবে জীবন-অগ্নিরে।
  বললে -- আমি সুরলোকের অশ্রুজলের দান,
মরুর পাথর গলিয়ে ফেলে ফলাই অমর প্রাণ,
      মৃত্যুজয়ের ডমরুরব শোনাই কলস্বরে,
মহাকালের তাণ্ডবতাল সদাই বাজাই উদ্দাম নির্ঝরে।
 
           স্বপ্নসম টুটে
  এই কেবিনের দেওয়াল গেল ছুটে।
           রোগশয্যা মম
  হল উদার কৈলাসেরই শৈলশিখর-সম।
           আমার মনপ্রাণ
      উঠল গেয়ে রুদ্রেরই জয়গান।
 
  সুপ্তির জড়িমাঘোরে
  তীরে থেকে তোরা ওরে
           করেছিস ভয়
  যে ঝড় সহসা কানে
  বজ্রের গর্জন আনে--
           "নয়, নয়, নয়।'
 
  তোরা বলেছিলি তাকে,
        "বাঁধিয়াছি ঘর।
  মিলেছে পাখির ডাকে
        তরুর মর্মর।
  পেয়েছি তৃষ্ণার জল,
  ফলেছে ক্ষুধার ফল,
ভাণ্ডারে হয়েছে ভরা লক্ষ্মীর সঞ্চয়।'
  ঝড়, বিদ্যুতের ছন্দে
  ডেকে ওঠে মেঘমন্দ্রে--
           "নয়, নয়, নয়।'
 
  সমুদ্রে আমার তরী;
  আসিয়াছি ছিন্ন করি
        তীরের আশ্রয়।
  ঝড় বন্ধু তাই কানে
  মাঙ্গল্যের মন্ত্র আনে--
        "জয়, জয়, জয়।'
 
  আমি-যে সে প্রচণ্ডেরে
        করেছি বিশ্বাস--
  তরীর পালে সে যে রে
        রুদ্রেরই নিশ্বাস।
  বলে সে বক্ষের কাছে,
  "আছে আছে, পার আছে,
সন্দেহবন্ধন ছিঁড়ি লহ পরিচয়।'
  বলে ঝড় অবিশ্রান্ত,
  "তুমি পান্থ, আমি পান্থ--
           জয়, জয়, জয়।'
 
  যায় ছিঁড়ে, যায় উড়ে--
  বলেছিলি মাথা খুঁড়ে,
        "এ দেখি প্রলয়।'
  ঝড় বলে,"ভয় নাই,
  যাহা দিতে পারো তাই
        রয়, রয়, রয়।'
 
চলেছি সম্মুখ-পানে
        চাহিব না পিছু।
  ভাসিল বন্যার টানে
        ছিল যত কিছু।
  রাখি যাহা তাই বোঝা--
  তারে খোওয়া, তারে খোঁজা,
নিত্যই গণনা তারে, তারি নিত্য ক্ষয়।
  ঝড় বলে, "এ তরঙ্গে
  যাহা ফেলে দাও রঙ্গে
        রয়, রয়, রয়।'
 
  এ মোর যাত্রীর বাঁশি
  ঝঞ্ঝার উদ্দাম হাসি
        নিয়ে গাঁথে সুর--
  বলে সে, "বাসনা-অন্ধ,
  নিশ্চলশৃঙ্খলবদ্ধ
        দূর, দূর, দূর।'
 
  গাহে, "পশ্চাতের কীর্তি,
        সম্মুখের আশা
  তার মধ্যে ফেঁদে ভিত্তি
        বাঁধিস নে বাসা।
  নে তোর মৃদঙ্গে শিখে
  তরঙ্গের ছন্দটিকে,
বৈরাগীর নৃত্যভঙ্গি চঞ্চল সিন্ধুর।
  যত লোভ-- যত শঙ্কা--
  দাসত্বের জয়ডঙ্কা
        দূর, দূর, দূর।'
 
  এসো গো ধ্বংসের নাড়া,
  পথভোলা, ঘরছাড়া,
        এসো গো দুর্জয়।
  ঝাপটি মৃত্যুর ডানা
  শূন্যে দিয়ে যাও হানা--
         "নয়, নয়, নয়।'
 
  আবেশের রসে মত্ত
             আরামশয্যায়
  বিজড়িত যে জড়ত্ব
        মজ্জায় মজ্জায়--
  কার্পণ্যের বন্ধ দ্বারে
  সংগ্রহের অন্ধকারে
   যে আত্মসংকোচ নিত্য গুপ্ত হয়ে রয়
  হানো তারে হে নিঃশঙ্ক,
  ঘোষুক তোমার শঙ্খ--
        "নয়, নয়, নয়।'
<|endoftext|> 


<|startoftext|>


অন্ধকার গর্তে থাকে অন্ধ সরীসৃপ;
আপনার ললাটের রতনপ্রদীপ
নাহি জানে, নাহি জানে সূর্যালোকলেশ।
তেমনি আঁধারে আছে এই অন্ধ দেশ
হে দণ্ডবিধাতা রাজা-- যে দীপ্ত রতন
পরায়ে দিয়েছ ভালে তাহার যতন
নাহি জানে, নাহি জানে তোমার আলোক।
নিত্য বহে আপনার অস্তিত্বের শোক,
জনমের গ্লানি। তব আদর্শ মহান
আপনার পরিমাপে করি খান-খান
রেখেছে ধূলিতে। প্রভু, হেরিতে তোমায়
তুলিতে হয় না মাথা ঊর্ধ্বপানে হায়।
যে এক তরণী লক্ষ লোকের নির্ভর
খণ্ড খণ্ড করি তারে তরিবে সাগর?
<|endoftext|> 


<|startoftext|>


অন্ধকারে বনচ্ছায়ে সরস্বতীতীরে
অস্ত গেছে সন্ধ্যাসূর্য; আসিয়াছে ফিরে
নিস্তব্ধ আশ্রম-মাঝে ঋষিপুত্রগণ
মস্তকে সমিধ্‌ভার করি আহরণ
বনান্তর হতে; ফিরায়ে এনেছে ডাকি
তপোবনগোষ্ঠগৃহে স্নিগ্ধশান্ত-আঁখি
শ্রান্ত হোমধেনুগণে; করি সমাপন
সন্ধ্যাস্নান সবি মিলি লয়েছে আসন
গুরু গৌতমেরে ঘিরি কুটিরপ্রাঙ্গণে
হোমাগ্নি-আলোকে। শূন্য অনন্ত গগনে
ধ্যানমগ্ন মহাশান্তি; নক্ষত্রমণ্ডলী
সারি সারি বসিয়াছে শুষ্ক কুতূহলী
নিঃশব্দ শিষ্যের মতো। নিভৃত আশ্রম
উঠিল চকিত হয়ে; মহর্ষি গৌতম
কহিলেন, "বৎসগণ, ব্রহ্মবিদ্যা কহি,
করো অবধান।'
 
                   হেনকালে অর্ঘ্য বহি
করপুট ভরি' পশিলা প্রাঙ্গণতলে
তরুণ বালক; বন্দী ফলফুলদলে
ঋষির চরণপদ্ম, নমি ভক্তিভরে
কহিলা কোকিলকণ্ঠে সুধাস্নিগ্ধস্বরে,
"ভগবন্‌, ব্রহ্মবিদ্যাশিক্ষা-অভিলাষী
আসিয়াছে দীক্ষাতরে কুশক্ষেত্রবাসী,
সত্যকাম নাম মোর।'
 
                         শুনি স্মিতহাসে
ব্রহ্মর্ষি কহিলা তারে স্নেহশান্ত ভাষে,
"কুশল হউক সৌম্য। গোত্র কী তোমার?
বৎস, শুধু ব্রাহ্মণের কাছে অধিকার
ব্রহ্মবিদ্যালাভে।'
 
                   বালক কহিলা ধীরে,
"ভগবন্‌, গোত্র নাহি জানি। জননীরে
শুধায়ে আসিব কল্য, করো অনুমতি।'
 
এত কহি ঋষিপদে করিয়া প্রণতি
গেল চলি সত্যকাম ঘন-অন্ধকার
বনবীথি দিয়া, পদব্রজে হয়ে পার
ক্ষীন স্বচ্ছ শান্ত সরস্বতী; বালুতীরে
সুপ্তিমৌন গ্রামপ্রান্তে জননীকুটিরে
করিলা প্রবেশ।
 
                  ঘরে সন্ধ্যাদীপ জ্বালা;
দাঁড়ায়ে দুয়ার ধরি জননী জবালা
পুত্রপথ চাহি; হেরি তারে বক্ষে টানি
আঘ্রাণ করিয়া শির কহিলেন বাণী
কল্যাণকুশল। শুধাইলা সত্যকাম,
"কহো গো জননী, মোর পিতার কী নাম,
কী বংশে জনম। গিয়াছিনু দীক্ষাতরে
গৌতমের কাছে, গুরু কহিলেন মোরে--
বৎস, শুধু ব্রাহ্মণের কাছে অধিকার
ব্রহ্মবিদ্যালাভে। মাতঃ, কী গোত্র আমার?'
শুনি কথা, মৃদুকণ্ঠে অবনতমুখে
কহিলা জননী, "যৌবনে দারিদ্র৻দুখে
বহুপরিচর্যা করি পেয়েছিনু তোরে,
জন্মেছিস ভর্তৃহীনা জবালার ক্রোড়ে,
গোত্র তব নাহি জানি তাত।'
 
                                 পরদিন
তপোবনতরুশিরে প্রসন্ন নবীন
জাগিল প্রভাত। যত তাপসবালক
শিশিরসুস্নিগ্ধ যেন তরুণ আলোক,
ভক্ত-অশ্রু-ধৌত যেন নব পুণ্যচ্ছটা,
প্রাতঃস্নাত স্নিগ্ধচ্ছবি আর্দ্রসিক্তজটা,
শুচিশোভা সৌম্যমূর্তি সমুজ্জ্বলকায়ে
বসেছে বেষ্টন করি বৃদ্ধ বটচ্ছায়ে
গুরু গৌতমেরে। বিহঙ্গকাকলিগান,
মধুপগুঞ্জনগীতি, জলকলতান,
তারি সাথে উঠিতেছে গম্ভীর মধুর
বিচিত্র তরুণ কণ্ঠে সম্মিলিত সুর
শান্ত সামগীতি।
 
                   হেনকালে সত্যকাম
কাছে আসি ঋষিপদে করিলা প্রণাম--
মেলিয়া উদার আঁখি রহিলা নীরবে।
আচার্য আশিষ করি শুধাইলা তবে,
"কী গোত্র তোমার সৌম্য, প্রিয়দরশন?'
তুলি শির কহিলা বালক, "ভগবন্‌,
নাহি জানি কী গোত্র আমার। পুছিলাম
জননীরে, কহিলেন তিনি, সত্যকাম,
বহুপরিচর্যা করি পেয়েছিনু তোরে,
জন্মেছিস ভর্তৃহীনা জবালার ক্রোড়ে--
গোত্র তব নাহি জানি।'
 
                          শুনি সে বারতা
ছাত্রগণ মৃদুস্বরে আরম্ভিলা কথা
মধুচক্রে লোষ্ট্রপাতে বিক্ষিপ্ত চঞ্চল
পতঙ্গের মতো--সবে বিস্ময়বিকল,
কেহ বা হাসিল কেহ করিল ধিক্কার
লজ্জাহীন অনার্যের হেরি অহংকার।
উঠিলা গৌতম ঋষি ছাড়িয়া আসন,
বাহু মেলি বালকেরে করিয়া আলিঙ্গন
কহিলেন, "অব্রাহ্মণ নহ তুমি তাত।
তুমি দ্বিজোত্তম, তুমি সত্যকুলজাত।'
<|endoftext|> 


<|startoftext|>


অন্ধকারের সিন্ধুতীরে একলাটি ঐ মেয়ে
আলোর নৌকা ভাসিয়ে দিল আকাশপানে চেয়ে।
মা যে তাহার স্বর্গে গেছে এই কথা সে জানে,
ঐ প্রদীপের খেয়া বেয়ে আসবে ঘরের পানে।
পৃথিবীতে অসংখ্য লোক, অগণ্য তার পথ,
তারই মধ্যে স্বর্গ থেকে ছোট্ট ঘরের কোণ
যায় কি দেখা যেথায় থাকে দুটিতে ভাইবোন।    
মা কি তাদের খুঁজে খুঁজে বেড়ায় অন্ধকারে,
তারায় তারায় পথ হারিয়ে যায় শূন্যের পারে।
মেয়ের হাতের একটি আলো জ্বালিয়ে দিল রেখে,
সেই আলো মা নেবে চিনে অসীম দূরের থেকে।
ঘুমের মধ্যে আসবে ওদের চুমো খাবার তরে
রাতে রাতে মা-হারা সেই বিছানাটির 'পরে।
<|endoftext|> 


<|startoftext|>


১০৬
অনন্তকালের  ভালে মহেন্দ্রের বেদনার ছায়া,
মেঘান্ধ অম্বরে আজি তারি যেন মূর্তিমতী মায়া॥
<|endoftext|> 


<|startoftext|>


অনিঃশেষ প্রাণ
অনিঃশেষ মরণের স্রোতে ভাসমান,
পদে পদে সংকটে সংকটে
নামহীন সমুদ্রের উদ্দেশবিহীন কোন্‌ তটে
পৌঁছিবারে অবিশ্রাম বাহিতেছে খেয়া,
কোন্‌ সে অলক্ষ্য পাড়ি-দেয়া
মর্মে বসি দিতেছে আদেশ,
নাহি তার শেষ।
চলিতেছে লক্ষ লক্ষ কোটি কোটি প্রাণী,
এই শুধু জানি।
চলিতে চলিতে থামে, পণ্য তার দিয়ে যায় কাকে,
পশ্চাতে যে রহে নিতে ক্ষণপরে সেও নাহি থাকে।
মৃত্যুর কবলে লুপ্ত নিরন্তর ফাঁকি--
তবু সে ফাঁকির নয়, ফুরাতে ফুরাতে রহে বাকি;
পদে পদে আপনারে শেষ করি দিয়া
পদে পদে তবু রহে জিয়া।
অস্তিত্বের মহৈর্শ্বয শতছিদ্র ঘটতলে ভরা--
অফুরান লাভ তার অফুরান ক্ষতিপথে ঝরা;
অবিশ্রাম অপচয়ে সঞ্চয়ের আলস্য ঘুচায়,
শক্তি তাহে পায়।
চলমান রূপহীন যে বিরাট, সেই
মহাক্ষণে আছে তবু ক্ষণে ক্ষণে নেই।
স্বরূপ যাহার থাকা আর নাই থাকা,
খোলা আর ঢাকা,
কী নামে ডাকিব তারে অস্তিত্বপ্রবাহে--
মোর নাম দেখা দিয়ে মিলে যাবে যাহে।
<|endoftext|> 


<|startoftext|>


অনেক দিনের কথা সে যে অনেক দিনের কথা;
          পুরানো এই ঘাটের ধারে
          ফিরে এল কোন্‌ জোয়ারে
পুরানো সেই কিশোর প্রেমের করুণ ব্যাকুলতা?
          সে যে        অনেক দিনের কথা।
 
আজকে মনে পড়েছে সেই নির্জন অঙ্গন।
          সেই প্রদোষের অন্ধকারে
          এল আমার অধর-পারে
ক্লান্ত ভীরু পাখির মতো কম্পিত চুম্বন।
          সেদিন      নির্জন অঙ্গন।
 
তখন জানা ছিল না তো ভালোবাসার ভাষা --
          যেন প্রথম দখিন বায়ে
          শিহর লেগেছিল গায়ে,
চাঁপাকুঁড়ির বুকের মাঝে অস্ফুট কোন্‌ আশা,
          সে যে       অজানা কোন্‌ ভাষা।
 
সেই সেদিনের আসাযাওয়া, আধেক জানাজানি,
        হঠাৎ হাতে হাতে ঠেকা,
        বোবা চোখের চেয়ে দেখা,
মনে পড়ে ভীরু হিয়ার না-বলা সেই বাণী --
        সেই       আধেক জানাজানি।
 
এই জীবনে সেই তো আমার প্রথম ফাগুন মাস।
        ফুটল না তার মুকুলগুলি,
        শুধু তারা হাওয়ায় দুলি
অবেলাতে ফেলে গেছে চরম দীর্ঘশ্বাস --
        আমার     প্রথম ফাগুন মাস।
 
ঝরে-পড়া সেই মুকুলের শেষ-না-করা কথা
        আজকে আমার সুরে গানে
        পায় খুঁজে তার গোপন মানে,
আজ বেদনায় উঠল ফুটে তার সেদিনের ব্যথা --
        সেই        শেষ-না-করা কথা।
 
পারে যাওয়ার উধাও পাখি সেই কিশোরের ভাষা,
        প্রাণের পারের কুলায় ছাড়ি
        শূন্য আকাশ দিল পাড়ি,
আজ এসে মোর স্বপন-মাঝে পেয়েছে তার বাসা --
        আমার        সেই কিশোরের ভাষা।
<|endoftext|> 


<|startoftext|>


অনেক হাজার বছরের
মরু-যবনিকার আচ্ছাদন
যখন উৎক্ষিপ্ত হল,
দেখা দিল তারিখ-হারানো লোকালয়ের
বিরাট কঙ্কাল;--
ইতিহাসের অলক্ষ্য অন্তরালে
ছিল তার জীবনক্ষেত্র।
তার মুখরিত শতাব্দী
আপনার সমস্ত কবিগান
বাণীহীন অতলে দিয়েছে বিসর্জন।
আর, যে-সব গান তখনো ছিল অঙ্কুরে, ছিল মুকুলে,
যে বিপুল সম্ভাব্য
সেদিন অনালোকে ছিল প্রচ্ছন্ন
অপ্রকাশ থেকে অপ্রকাশেই গেল মগ্ন হয়ে--
যা ছিল অপ্রজ্বল ধোঁওয়ার গোপন আচ্ছাদনে
তাও নিবল।
যা বিকাল, আর যা বিকাল না,--
দুই-ই সংসারের হাট থেকে গেল চলে
একই মূল্যের ছাপ নিয়ে।
কোথাও রইল না তার ক্ষত,
কোথাও বাজল না তার ক্ষতি।
ঐ নির্মল নিঃশব্দ আকাশে
অসংখ্য কল্প-কল্পান্তরের
হয়েছে আবর্তন।
নূতন নূতন বিশ্ব
অন্ধকারের নাড়ি ছিঁড়ে
জন্ম নিয়েছে আলোকে,
ভেসে চলেছে আলোড়িত নক্ষত্রের ফেনপুঞ্জে;
অবশেষে যুগান্তে তারা তেমনি করেই গেছে
যেমন গেছে বর্ষণশান্ত মেঘ,
যেমন গেছে ক্ষণজীবী পতঙ্গ।
মহাকাল, সন্ন্যাসী তুমি।
তোমার অতলস্পর্শ ধ্যানের তরঙ্গ-শিখরে
উচ্ছ্রিত হয়ে উঠছে সৃষ্টি
আবার নেমে যাচ্ছে ধ্যানের তরঙ্গতলে।
প্রচণ্ড বেগে চলেছে ব্যক্ত অব্যক্তের চক্রনৃত্য,
তারি নিস্তব্ধ কেন্দ্রস্থলে
তুমি আছ অবিচলিত আনন্দে।
হে নির্মম, দাও আমাকে তোমার ঐ সন্ন্যাসের দীক্ষা।
জীবন আর মৃত্যু, পাওয়া আর হারানোর মাঝখানে
যেখানে আছে অক্ষুব্ধ শান্তি
সেই সৃষ্টি-হোমাগ্নিশিখার অন্তরতম
স্তিমিত নিভৃতে
দাও আমাকে আশ্রয়।
<|endoftext|> 


<|startoftext|>


অনেককালের যাত্রা আমার
              অনেক দূরের পথে,
প্রথম বাহির হয়েছিলেম
             প্রথম-আলোর রথে।
গ্রহে তারায় বেঁকে বেঁকে
পথের চিহ্ন এলেম এঁকে
কত যে লোক-লোকান্তরের
    অরণ্যে পর্বতে।
 
সবার চেয়ে কাছে আসা
  সবার চেয়ে দূর।
বড়ো কঠিন সাধনা, যার
  বড়ো সহজ সুর।
পরের দ্বারে ফিরে, শেষে
আসে পথিক আপন দেশে-
বাহির-ভুবন ঘুরে মেলে
              অন্তরের ঠাকুর।
 
"এই যে তুমি" এই কথাটি
            বলব আমি ব'লে
কত দিকেই চোখ ফেরালেম
            কত পথেই চ'লে।
ভরিয়ে জগৎ লক্ষ ধারায়
"আছ-আছ"র স্রোত বহে যায়
"কই তুমি কই" এই কাঁদনের
              নয়ন-জলে গ'লে।
<|endoftext|> 


<|startoftext|>


অপরাজিতা ফুটিল,
      লতিকার
   গর্ব নাহি ধরে--
যেন পেয়েছে লিপিকা
      আকাশের
   আপন অক্ষরে।
<|endoftext|> 


<|startoftext|>


অপরাহ্নে ধূলিচ্ছন্ন নগরীর পথে
বিষম লোকের ভিড়; কর্মশালা হতে
ফিরে চলিয়াছে ঘরে পরিশ্রান্ত জন
বাঁধমুক্ত তটিনীর স্রোতের মতন।
ঊর্ধ্বশ্বাসে রথ-অশ্ব চলিয়াছে ধেয়ে
ক্ষুধা আর সারথির কশাঘাত খেয়ে।
হেনকালে দোকানির খেলামুগ্ধ ছেলে
কাটা ঘুড়ি ধরিবারে চলে বাহু মেলে।
অকস্মাৎ শকটের তলে গেল পড়ি,
পাষাণকঠিন পথ উঠিল শিহরি।
সহসা উঠিল শূন্যে বিলাপ কাহার,
স্বর্গে যেন দয়াদেবী করে হাহাকার।
ঊর্ধ্বপানে চেয়ে দেখি স্খলিতবসনা
লুটায়ে লুটায়ে ভূমে কাঁদে বারাঙ্গনা।
<|endoftext|>


<|startoftext|>


অবকাশ ঘোরতর অল্প,
অতএব কবে লিখি গল্প!
সময়টা বিনা কাজে ন্যস্ত,
তা নিয়েই সর্বদা ব্যস্ত।
তাই ছেড়ে দিতে হল শেষটা
কলমের ব্যবহার-চেষ্টা।
সারাবেলা চেয়ে থাকি শূন্যে,
বুঝি গতজন্মের পুণ্যে
পায় মোর উদাসীন চিত্ত
রূপে রূপে অরূপের বিত্ত।
নাই তার সঞ্চয়তৃষ্ণা,
নষ্ট করাতে তার নিষ্ঠা।
মৌমাছি-স্বভাবটা পায় নাই,
ভবিষ্যতের কোনো দায় নাই।
ভ্রমর যেমন মধু নিচ্ছে
যখন যেমন তার ইচ্ছে।
অকিঞ্চনের মতো কুঞ্জে
নিত্য আলসরস ভুঞ্জে।
মৌচাক রচে না কী জন্যে--
ব্যর্থ বলিয়া তারে অন্যে
                   গাল দিক, খেদ নাই তা নিয়ে।
জীবনটা চলেছে সে বানিয়ে
আলোতে বাতাসে আর গন্ধে
আপন পাখা-নাড়ার ছন্দে।
জগতের উপকার করতে
চায় না সে প্রাণপণে মরতে,
কিম্বা সে নিজের শ্রীবৃদ্ধির
টিকি দেখিল না আজও সিদ্ধির।
কভু যার পায় নাই তত্ত্ব
তারি গুণগান নিয়ে মত্ত।
যাহা-কিছু হয় নাই পষ্ট,
যা দিয়েছে না-পাওয়ার কষ্ট,
যা রয়েছে অভ্যাসের বস্তু,
তারেই সে বলিয়াছে "অস্তু'
যাহা নহে গণনায় গণ্য
তারি রসে হয়েছে সে ধন্য।
তবে কেন চাও তারে আনতে
পাব্‌লিশরের চক্রান্তে।
যে রবি চলেছে আজ অস্তে
দেবে সমালোচকের হস্তে?
বসে আছি, প্রলয়ের পথ-কার
কবে করিবেন তার সৎকার।
নিশীথিনী নেবে তারে বাহুতে,
তার আগে খাবে কেন রাহুতে?
কলমটা তবে আজ তোলা থাক্‌,
স্তুতিনিন্দার দোলে দোলা থাক্‌।
আজি শুধু ধরণীর স্পর্শ
এনে দিক অন্তিম হর্ষ।
বোবা তরুলতিকার বাক্য
দিক তারে অসীমের সাক্ষ্য।
<|endoftext|> 


<|startoftext|>


অবুঝ, বুঝি মরিস খুঁজি
      কোথায় দূর-পানে
            বাহিরে আঁখি বাঁধা--
বুকের মাঝে চাহিস না যে,
      ঘুরিস কোন্‌খানে
            তাই তো লাগে ধাঁধা।
<|endoftext|> 


<|startoftext|>


অবশ নয়ন নিমীলিয়া
        সুখ কহে নিশ্বাস ফেলিয়া,
        "এমন জোছনা সুমধুর,
        বাঁশরি বাজিছে দূর দূর,
        যামিনীর হসিত নয়নে
        লেগেছে মৃদুল, ঘুমঘোর।
        নদীতে উঠেছে মৃদু ঢেউ,
        গাছেতে নড়িছে মৃদু পাতা,
        লতায় ফুটিয়া ফুল দুটি
        পাতায় লুকায় তার মাথা
        মলয় সুদূর বনভূমে
        কাঁপায়ে গাছের ছায়াগুলি
        লাজুক ফুলের মুখ হতে
        ঘোমটা দিতেছে খুলি খুলি।
        এমন মধুর রজনীতে
             একেলা রয়েছি বসিয়া,
        যামিনীর হৃদয় হইতে
             জোছনা পড়িছে খসিয়া।"
        হৃদয়ে একেলা শুয়ে শুয়ে
        সুখ শুধু এই গান গায়,
        "নিতান্ত একেলা আমি যে
        কেহ, কেহ, কেহ নাই হায়।"
        আমি তারে শুধাইনু গিয়া,
        "কেন, সুখ, কার কর আশা?"
        সুখ শুধু কাঁদিয়া কহিল,
        "ভালোবাসা, ভালোবাসা গো।
        সকলি, সকলি হেথা আছে--
        কুসুম ফুটেছে গাছে গাছে,
        আকাশে তারকা রাশি রাশি,
        জোছনা ঘুমায় হাসি হাসি।
        সকলি, সকলি হেথা আছে-
        সেই  শুধু, সেই শুধু নাই,
        ভালোবাসা নাই শুধু কাছে।"
        অবশ নয়ন নিমীলিয়া
        সুখ কহে নিশ্বাস ফেলিয়া,
       "এই  তটিনীর ধারে, এই শুভ্র জোছ্‌নায়,
        এই  কুসুমিত বনে, এই বসন্তের বায়,
        কেহ মোর নাই একেবারে,
        তাই সাধ গেছে কাঁদিবারে।
        তাই সাধ যায় মনে মনে--
        মিশাব এ যামিনীর সনে,
        কিছুই রবে না আর প্রাতে,
        শিশির রহিবে পাতে পাতে।
        সাধ যায় মেঘটির মতো
        কাঁদিয়া মরিয়া গিয়া আজি
        অশ্রুজলে হই পরিণত।"
        সুখ বলে, "এ জন্ম ঘুচায়ে
        সাধ যায় হইতে বিষাদ।"
        "কেন সুখ, কেন হেন সাধ?"
        "নিতান্ত একা যে আমি গো
        কেহ যে, কেহ যে নাই মোর।"
        "সুখ, কারে চায় প্রাণ তোর?
        সুখ, কার করিস রে আশা?"
        সুখ শুধু কেঁদে কেঁদে বলে,
        "ভালোবাসা, ভালোবাসা গো।"


<|endoftext|> 


<|startoftext|>


 অবসান হল রাতি।
নিবাইয়া ফেলো কালিমামলিন
      ঘরের কোণের বাতি।
নিখিলের আলো পূর্ব-আকাশে
      জ্বলিল পুণ্যদিনে--
এক পথে যারা চলিবে তাহারা
      সকলেরে নিক্‌ চিনে।
<|endoftext|>


<|startoftext|>


অভিভূত ধরণীর দীপ-নেভা তোরণদুয়ারে
               আসে রাত্রি,
          আধা অন্ধ, আধা বোবা,
               বিরাট অস্পষ্ট মূর্তি,
যুগারম্ভসৃষ্টিশালে অসমাপ্তি পুঞ্জীভূত যেন
               নিদ্রার মায়ায়।
হয় নি নিশ্চিত ভাগ সত্যের মিথ্যার,
          ভালোমন্দ-যাচাইয়ের তুলাদণ্ডে
                   বাটখারা ভুলের ওজনে।
কামনার যে পাত্রটি দিনে ছিল আলোয় লুকানো
          আঁধার তাহারে টেনে আনে--
     ভরে দেয় সুরা দিয়ে
          রজনীগন্ধার গন্ধে,
               ঝিমিঝিমি ঝিল্লির ঝননে,
          আধ-দেখা কটাক্ষে ইঙ্গিতে।
ছায়া করে আনাগোনা সংশয়ের মুখোশ-পরানো,
     মোহ আসে কালো মূর্তি লালরঙে এঁকে,
               তপস্বীরে করে সে বিদ্রূপ।
বেড়াজাল হাতে নিয়ে সঞ্চরে আদিম মায়াবিনী
     যবে গুপ্ত গুহা হতে গোধূলির ধূসর প্রান্তরে
          দস্যু এসে দিবসের রাজদণ্ড কেড়ে নিয়ে যায়।
বিশ্বনাট্যে প্রথম অঙ্কের
     অনিশ্চিত প্রকাশের যবনিকা
          ছিন্ন করে এসেছিল দিন,
     নির্বারিত করেছিল বিশ্বের চেতনা
          আপনার নিঃসংশয় পরিচয়।
     আবার সে আচ্ছাদন
মাঝে-মাঝে নেমে আসে স্বপ্নের সংকেতে।
     আবিল বুদ্ধির স্রোতে ক্ষণিকের মতো
          মেতে ওঠে ফেনার নর্তন।
     প্রবৃত্তির হালে ব'সে কর্ণধার করে
          উদ্‌ভ্রান্ত চালনা তন্দ্রাবিষ্ট চোখে।
নিজেরে ধিক্কার দিয়ে মন ব'লে ওঠে,
     "নহি নহি আমি নহি অপূর্ণ সৃষ্টির
          সমুদ্রের পঙ্কলোকে অন্ধ তলচর
অর্ধস্ফুট শক্তি যার বিহ্বলতা-বিলাসী মাতাল
          তরলে নিমগ্ন অনুক্ষণ।
আমি কর্তা, আমি মুক্ত, দিবসের আলোকে দীক্ষিত,
     কঠিন মাটির 'পরে
          প্রতি পদক্ষেপ যার
               আপনারে জয় করে চলা।"
<|endoftext|> 


<|startoftext|>


অমন করে আছিস কেন মা গো,
               খোকারে তোর কোলে নিবি না গো?
   পা ছড়িয়ে ঘরের কোণে
   কী যে ভাবিস আপন মনে,
               এখনো তোর হয় নি তো চুল বাঁধা।
   বৃষ্টিতে যায় মাথা ভিজে,
   জানলা খুলে দেখিস কী যে --
               কাপড়ে যে লাগবে ধুলোকাদা।
   ওই তো গেল চারটে বেজে,
   ছুটি হল ইস্কুলে যে --
               দাদা আসবে মনে নেইকো সিটি।
   বেলা অম্‌নি গেল বয়ে,
   কেন আছিস অমন হয়ে --
               আজকে বুঝি পাস নি বাবার চিঠি।
   পেয়াদাটা ঝুলির থেকে
   সবার চিঠি গেল রেখে --
               বাবার চিঠি রোজ কেন সে দেয় না?
   পড়বে ব'লে আপনি রাখে,
   যায় সে চলে ঝুলি-কাঁখে,
               পেয়াদাটা ভারি দুষ্টু স্যায়না।
              মা গো মা, তুই আমার কথা শোন্‌,
              ভাবিস নে মা, অমন সারা ক্ষণ।
কালকে যখন হাটের বারে
বাজার করতে যাবে পারে
               কাগজ কলম আনতে বলিস ঝিকে।
দেখো ভুল করব না কোনো --
ক খ থেকে মূর্ধন্য ণ
               বাবার চিঠি আমিই দেব লিখে।
কেন মা, তুই হাসিস কেন।
বাবার মতো আমি যেন
               অমন ভালো লিখতে পারি নেকো,
লাইন কেটে মোটা মোটা
বড়ো বড়ো গোটা গোটা
               লিখব যখন তখন তুমি দেখো।
চিঠি লেখা হলে পরে
বাবার মতো বুদ্ধি ক'রে
               ভাবছ দেব ঝুলির মধ্যে ফেলে?
কক্‌খনো না, আপনি নিয়ে
যাব তোমায় পড়িয়ে দিয়ে,
              ভালো চিঠি দেয় না ওরা পেলে।
<|endoftext|> 


<|startoftext|>


অমলধারা ঝরনা যেমন
      স্বচ্ছ তোমার প্রাণ,
পথে তোমার জাগিয়ে তুলুক
      আনন্দময় গান।
সম্মুখেতে চলবে যত
      পূর্ণ হবে নদীর মতো,
দুই কূলেতে দেবে ভ'রে
      সফলতার দান।
<|endoftext|> 


<|startoftext|>


অয়ি তন্বী ইছামতী, তব তীরে তীরে
শান্তি চিরকাল থাক কুটিরে কুটিরে--
শস্যে পূর্ণ হোক ক্ষেত্র তব তটদেশে।
বর্ষে বর্ষে বরষায় আনন্দিত বেশে
ঘনঘোরঘটা-সাথে বজ্রবাদ্যরবে
পূর্ববায়ুকল্লোলিত তরঙ্গ-উৎসবে
তুলিয়া আনন্দধ্বনি দক্ষিণে ও বামে
আশ্রিত পালিত তব দুই-তট-গ্রামে
সমারোহে চলে এসো শৈলগৃহ হতে
সৌভাগ্যে শোভায় গর্বে উল্লসিত স্রোতে।
যখন রব না আমি, রবে না এ গান,
তখনো ধরার বক্ষে সঞ্চরিয়া প্রাণ,
তোমার আনন্দগাথা এ বঙ্গে, পার্বতী,
বর্ষে বর্ষে বাজিবেক অয়ি ইছামতী!
 
<|endoftext|> 


<|startoftext|>


ভৈরবী
 
      অয়ি ভুবনমনমোহিনী,
অয়ি নির্মলসূর্যকরোজ্জ্বল ধরণী,
      জনকজননী-জননী!
নীলসিন্ধুজল-ধৌত চরণতল,
অনিলবিকম্পিত শ্যামল অঞ্চল,
অম্বরচুম্বিত ভাল হিমাচল,
      শুভ্রতুষারকিরীটিনী!
প্রথম প্রভাত উদয় তব গগনে,
প্রথম সামরব তব তপোবনে,
প্রথম প্রচারিত তব বনভবনে
      জ্ঞানধর্ম কত কাব্যকাহিনী!
চিরকল্যাণময়ী তুমি ধন্য,
দেশ বিদেশে বিতরিছ অন্ন,
জাহ্নবীযমুনা বিগলিত করুণা
      পুণ্যপীযূষস্তন্যবাহিনী!
<|endoftext|> 


<|startoftext|>


অর্থ কিছু বুঝি নাই, কুড়ায়ে পেয়েছি কবে জানি
নানা বর্ণে-চিত্র-করা বিচিত্রের নর্মবাঁশিখানি
যাত্রাপথে। সে-প্রত্যুষে প্রদোষের আলো অন্ধকার
প্রথম মিলনক্ষণে লভিল পুলক দোঁহাকার
রক্ত-অবগুণ্ঠনচ্ছায়ায়। মহামৌন-পারাবারে
প্রভাতের বাণীবন্যা চঞ্চলি মিলিল শতধারে
তুলিল হিল্লোলদোল। কত যাত্রী গেল কত পথে
দুর্লভ ধনের লাগি অভ্রভেদী দুর্গম পর্বতে
দুস্তর সাগর উত্তরিয়া। শুধু মোর রাত্রিদিন,
শুধু মোর আনমনে পথ-চলা হল অর্থহীন।
গভীরের স্পর্শ চেয়ে ফিরিয়াছি, তার বেশি কিছু
হয় নি সঞ্চয় করা, অধরার গেছি পিছু পিছু।
আমি শুধু বাঁশরিতে ভরিয়াছি প্রাণের নিশ্বাস,
বিচিত্রের সুরগুলি গ্রন্থিবারে করেছি প্রয়াস
আপনার বীণার তন্তুতে। ফুল ফোটাবার আগে
ফাল্গুনে তরুর মর্মে বেদনার যে স্পন্দন জাগে
আমন্ত্রণ করেছিনু তারে মোর মুগ্ধ রাগিণীতে
উৎকণ্ঠাকম্পিত মূর্ছনায়। ছিন্ন পত্র মোর গীতে
ফেলে গেছে শেষ দীর্ঘশ্বাস। ধরণীর অন্তঃপুরে
রবিরশ্মি নামে যবে, তৃণে তৃণে অঙ্কুরে অঙ্কুরে
যে-নিঃশব্দ হুলুধ্বনি দূরে দূরে যায় বিস্তারিয়া
ধূসর যবনি-অন্তরালে, তারে দিনু উৎসারিয়া
এ বাঁশির রন্ধ্রে রন্ধ্রে; যে-বিরাট গূঢ় অনুভবে
রজনীর অঙ্গুলিতে অক্ষমালা ফিরিছে নীরবে
আলোকবন্দনামন্ত্র জপে -- আমার বাঁশিরে রাখি
আপন বক্ষের 'পরে, তারে আমি পেয়েছি একাকী
হৃদয়কম্পনে মম; যে বন্দী গোপন গন্ধখানি
কিশোরকোরক মাঝে স্বপ্নস্বর্গে ফিরিছে সন্ধানি
পূজার নৈবেদ্যডালি, সংশয়িত তাহার বেদনা
সংগ্রহ করেছে গানে আমার বাঁশরি কলস্বনা।
চেতনাসিন্ধুর ক্ষুব্ধ তরঙ্গের মৃদঙ্গগর্জনে
নটরাজ করে নৃত্য, উন্মুখর অট্টহাস্যসনে
অতল অশ্রুর লীলা মিলে গিয়ে কলরলরোলে
উঠিতেছে রণি রণি, ছায়ারৌদ্র সে দোলায় দোলে
অশ্রান্ত উল্লোলে। আমি তীরে বসি তারি রুদ্রতালে
গান বেঁধে লভিয়াছি আপন ছন্দের অন্তরালে
অনন্তের আনন্দবেদনা। নিখিলের অনুভূতি
সংগীতসাধনা মাঝে রচিয়াছে অসংখ্য আকূতি।
এই গীতিপথপ্রান্তে হে মানব, তোমার মন্দিরে
দিনান্তে এসেছি আমি নিশীথের নৈঃশব্দ্যের তীরে
আরতির সান্ধ্যক্ষণে; একের চরণে রাখিলাম
বিচিত্রের নর্মবাঁশি-- এই মোর রহিল প্রণাম।


<|endoftext|> 


<|startoftext|>


অল্পেতে খুশি হবে
       দামোদর শেঠ কি।
মুড়কির মোয়া চাই,
       চাই ভাজা ভেটকি।
 
আনবে কট্‌কি জুতো,
       মট্‌কিতে ঘি এনো,
জলপাইগুঁড়ি থেকে
       এনো কই জিয়োনো--
চাঁদনিতে পাওয়া যাবে
       বোয়ালের পেট কি।
 
চিনেবাজারের থেকে
     এনো তো করমচা,
কাঁকড়ার ডিম চাই,
     চাই যে গরম চা,
নাহয় খরচা হবে
     মাথা হবে হেঁট কি।
 
মনে রেখো বড়ো মাপে
     করা চাই আয়োজন,
কলেবর খাটো নয়--
     তিন মোন প্রায় ওজন।
খোঁজ নিয়ো ঝড়িয়াতে
     জিলিপির রেট কী।
<|endoftext|>


<|startoftext|>


অলস সময়-ধারা বেয়ে
মন চলে শূন্য-পানে চেয়ে।
সে মহাশূন্যের পথে ছায়া-আঁকা ছবি পড়ে চোখে।
কত কাল দলে দলে গেছে কত লোকে
সুদীর্ঘ অতীতে
জয়োদ্ধত প্রবল গতিতে।
এসেছে সাম্রাজ্যলোভী পাঠানের দল,
এসেছে মোগল;
বিজয়রথের চাকা
উড়ায়েছে ধূলিজাল,উড়িয়াছে বিজয়পতাকা।
শূন্যপথে চাই,
আজ তার কোনো চিহ্ন নাই।
নির্মল সে নীলিমায় প্রভাতে ও সন্ধ্যায় রাঙালো
যুগে যুগে সূর্যোদয় সূর্যাস্তের আলো।
আরবার সেই শূন্যতলে
আসিয়াছে দলে দলে
লৌহবাঁধা পথে
অনলনিশ্বাসী রথে
প্রবল ইংরেজ,
বিকীর্ণ করেছে তার তেজ।
জানি তারো পথ দিয়ে বয়ে যাবে কাল,
কোথায় ভাসায়ে দেবে সাম্রাজ্যের দেশবেড়া জাল;
জানি তার পণ্যবাহী সেনা
জ্যোতিষ্কলোকের পথে রেখামাত্র চিহ্ন রাখিবে না।
 
মাটির পৃথিবী-পানে আঁখি মেলি যবে
দেখি সেথা কলকলরবে
বিপুল জনতা চলে
নানা পথে নানা দলে দলে
যুগ যুগান্তর হতে মানুষের নিত্য প্রয়োজনে
জীবনে মরণে।
ওরা চিরকাল
টানে দাঁড়, ধরে থাকে হাল,
ওরা মাঠে মাঠে
বীজ বোনে, পাকা ধান কাটে।
ওরা কাজ করে
নগরে প্রান্তরে।
রাজছত্র ভেঙে পড়ে,রণডঙ্কা শব্দ নাহি তোলে,
জয়স্তম্ভ মূঢ়সম অর্থ তার ভোলে,
রক্তমাখা অস্ত্র হাতে যত রক্ত-আঁখি
শিশুপাঠ্য কাহিনীতে থাকে মুখ ঢাকি।
ওরা কাজ করে
দেশে দেশান্তরে,
অঙ্গ-বঙ্গ-কলিঙ্গের সমুদ্র-নদীর ঘাটে ঘাটে,
পঞ্জাবে বোম্বাই-গুজরাটে।
গুরুগুরু গর্জন গুন্‌গুন্‌ স্বর
দিনরাত্রে গাঁথা পড়ি দিনযাত্রা করিছে মুখর।
দুঃখ সুখ দিবসরজনী
মন্দ্রিত করিয়া তোলে জীবনের মহামন্ত্রধ্বনি।
শত শত সাম্রাজ্যের ভগ্নশেষ-'পরে
ওরা কাজ করে।
<|endoftext|> 


<|startoftext|>


অস্ত গেল দিনমণি। সন্ধ্যা আসি ধীরে
দিবসের অন্ধকার সমাধির 'পরে
তারকার ফুলরাশি দিল ছড়াইয়া।
সাবধানে অতি ধীরে নায়ক যেমন
ঘুমন্ত প্রিয়ার মুখ করয়ে চুম্বন,
দিন-পরিশ্রমে ক্লান্ত পৃথিবীর দেহ
অতি ধীরে পরশিল সায়াহ্নের বায়ু।
দুরন্ত তরঙ্গগুলি যমুনার কোলে
সারাদিন খেলা করি পড়েছে ঘুমায়ে।
ভগ্ন দেবালয়খানি যমুনার ধারে,
শিকড়ে শিকড়ে তার ছায়ি জীর্ণ দেহ
বট অশত্থের গাছ জড়াজড়ি করি
আঁধারিয়া রাখিয়াছে ভগন হৃদয়,
দুয়েকটি বায়ূচ্ছ্বাস পথ ভুলি গিয়া
আঁধার আলয়ে তার হয়েছে আটক,
অধীর হইয়া তারা হেথায় হোথায়
হু হু করি বেড়াইছে পথ খুঁজি খুঁজি!
শুন সন্ধ্যে! আবার এসেছি আমি হেথা,
নীরব আঁধারে তব বসিয়া বসিয়া
তটিনীর কলধ্বনি শুনিতে এয়েছি।
হে তটিনী, ও কি গান গাইতেছ তুমি!
দিন নাই, রাত্রি নাই, এক তানে শুধু
এক সুরে এক গান গাইছ সতত--
এত মৃদুস্বরে ধীরে, যেন ভয় করি
সন্ধ্যার প্রশান্ত স্বপ্ন ভেঙে যায় পাছে!
এ নীরব সন্ধ্যাকালে তব মৃদু গান
একতান ধ্বনি তব শুনে মনে হয়
এ হৃদি-গানেরি যেন শুনি প্রতিধ্বনি!
মনে হয় যেন তুমি আমারি মতন
কী এক প্রাণের ধন ফেলেছ হারায়ে।
এসো স্মৃতি, এসো তুমি এ ভগ্ন হৃদয়ে--
সায়াহ্ন-রবির মৃদু শেষ রশ্মিরেখা
যেমন পড়েছে ওই অন্ধকার মেঘে
তেমনি ঢালো এ হৃদে অতীত-স্বপন!
কাঁদিতে হয়েছে সাধ বিরলে বসিয়া,
কাঁদি একবার, দাও সে ক্ষমতা মোরে!
যাহা কিছু মনে পড়ে ছেলেবেলাকার
সমস্ত মালতীময়--মালতী কেবল
শৈশবকালের মোর স্মৃতির প্রতিমা।
দুই ভাই বোনে মোরা আছিনু কেমন!
আমি ছিনু ধীর শান্ত গম্ভীর-প্রকৃতি,
মালতী প্রফুল্ল অতি সদা হাসি হাসি।
ছিল না সে উচ্ছ্বসিনী নির্ঝরিণী সম
শৈশব-তরঙ্গবেগে চঞ্চলা সুন্দরী,
ছিল না সে লজ্জাবতী লতাটির মতো
শরম-সৌন্দর্যভরে ম্রিয়মাণ-পারা।
আছিল সে প্রভাতের ফুলের মতন,
প্রশান্ত হরষে সদা মাখানো মুখানি;
সে হাসি গাহিত শুধু উষার সংগীত--
সকলি নবীন আর সকলি বিমল।
মালতীর শান্ত সেই হাসিটির সাথে
হৃদয়ে জাগিত যেন প্রভাত পবন,
নূতন জীবন যেন সঞ্চরিত মনে!
ছেলেবেলাকার যত কবিতা আমার
সে হাসির কিরণেতে উঠেছিল ফুটি।
মালতী ছুঁইত মোর হৃদয়ের তার,
তাইতে শৈশব-গান উঠিত বাজিয়া।
এমনি আসিত সন্ধ্যা; শ্রান্ত জগতেরে
স্নেহময় কোলে তার ঘুম পাড়াইতে।
সুবর্ণ-সলিলসিক্ত সায়াহ্ন-অম্বরে
গোধূলির অন্ধকার নিঃশব্দ চরণে
ছোটো ছোটো তারাগুলি দিত ফুটাইয়া,
নন্দনবনের যেন চাঁপা ফুল দিয়ে
ফুলশয্যা সাজাইত সুরবালাদের।
মালতীরে লয়ে পাশে আসিতাম হেথা;
সন্ধ্যার সংগীতস্বরে মিলাইয়া স্বর
মৃদুস্বরে শুনাতেম শৈশব-কবিতা।
হর্ষময় গর্বে তার আঁখি উজলিত--
অবাক ভক্তির ভাবে ধরি মোর হাত
একদৃষ্টে মুখপানে রহিত চাহিয়া।
তার সে হরষ হেরি আমারো হৃদয়ে
কেমন মধুর গর্ব উঠিত উথলি!
ক্ষুদ্র এক কুটির আছিল আমাদের,
নিস্তব্ধ-মধ্যাহ্নে আর নীরব সন্ধ্যায়
দূর হতে তটিনীর কলস্বর আসি
শান্ত কুটিরের প্রাণে প্রবেশিয়া ধীরে
করিত সে কুটিরের স্বপন রচনা।
দুই জনে ছিনু মোরা কল্পনার শিশু--
বনে ভ্রমিতাম যবে, সুদূর নির্ঝরে
বনশ্রীর পদধ্বনি পেতাম শুনিতে।
যাহা কিছু দেখিতাম সকলেরি মাঝে
জীবন্ত প্রতিমা যেন পেতেম দেখিতে!
কত জোছনার রাত্রে মিলি দুই জনে
ভ্রমিতাম যমুনার পুলিনে পুলিনে,
মনে হত এ রজনী পোহাতে চাবে না,
সহসা কোকিল-রব শুনিয়া উষায়,
সহসা যখনি শ্যামা গাহিয়া উঠিত,
চমকিয়া উঠিতাম, কহিতাম মোরা,
"এ কী হোল! এরি মধ্যে পোহাল রজনী!'
দেখিতাম পূর্ব দিকে উঠেছে ফুটিয়া
শুকতারা, রজনীর বিদায়ের পথে,
প্রভাতের বায়ু ধীরে উঠিছে জাগিয়া,
আসিছে মলিন হয়ে আঁধারের মুখ।
তখন আলয়ে দোঁহে আসিতাম ফিরি,
আসিতে আসিতে পথে শুনিতাম মোরা
গাইছে বিজনকুঞ্জে বউ-কথা-কও।
ক্রমশ বালককাল হল অবসান,
নীরদের প্রেমদৃষ্টে পড়িল মালতী,
নীরদের সাথে তার হইল বিবাহ।
মাঝে মাঝে যাইতাম তাদের আলয়ে;
দেখিতাম মালতীর শান্ত সে হাসিতে
কুটিরেতে রাখিয়াছে প্রভাত ফুটায়ে!
সঙ্গীহারা হয়ে আমি ভ্রমিতাম একা,
নিরাশ্রয় এ-হৃদয় অশান্ত হইয়া
কাঁদিয়া উঠিত যেন অধীর উচ্ছ্বাসে।
কোথাও পেত না যেন আরাম বিশ্রাম।
অন্যমনে আছি যবে, হৃদয় আমার
সহসা স্বপন ভাঙি উঠিত চমকি।
সহসা পেত না ভেবে, পেত না খুঁজিয়া
আগে কী ছিল রে যেন এখন তা নাই।
প্রকৃতির কি-যেন কী গিয়াছে হারায়ে
মনে তাহা পড়িছে না। ছেলেবেলা হতে
প্রকৃতির যেই ছন্দ এসেছি শুনিয়া
সেই ছন্দোভঙ্গ যেন হয়েছে তাহার,
সেই ছন্দে কী কথার পড়েছে অভাব--
কানেতে সহসা তাই উঠিত বাজিয়া,
হৃদয় সহসা তাই উঠিত চমকি।
জানি না কিসের তরে, কী মনের দুখে
দুয়েকটি দীর্ঘশ্বাস উঠিত উচ্ছ্বসি।
শিখর হতে শিখরে, বন হতে বনে,
অন্যমনে একেলাই বেড়াতাম ভ্রমি--
সহসা চেতন পেয়ে উঠিয়া চমকি
সবিস্ময়ে ভাবিতাম, কেন ভ্রমিতেছি,
কেন ভ্রমিতেছি তাহা পেতেম না ভাবি!
একদিন নবীন বসন্ত-সমীরণে
বউ-কথা-কও যবে খুলেছে হৃদয়,
বিষাদে সুখেতে মাখা প্রশান্ত কী ভাব
প্রাণের ভিতরে যবে রয়েছে ঘুমায়ে,
দেখিনু বালিকা এক, নির্ঝরের ধারে
বনফুল তুলিতেছে আঁচল ভরিয়া।
দুপাশে কুন্তলজাল পড়েছে এলায়ে,
মুখেতে পড়েছে তার উষার কিরণ।
কাছেতে গেলাম তার, কাঁটা বাছি ফেলি
কানন-গোলাপ তারে দিলাম তুলিয়া।
প্রতিদিন সেইখানে আসিত দামিনী
তুলিয়া দিতাম ফুল, শুনাতেম গান,
কহিতাম বালিকারে কত কী কাহিনী,
শুনি সে হাসিত কভু, শুনিত না কভু,
আমি ফুল তুলে দিলে ফেলিত ছিঁড়িয়া।
ভর্ৎসনার অভিনয়ে কহিত কত কী!
কভু বা ভ্রূকুটি করি রহিত বসিয়া,
হাসিতে হাসিতে কভু যাইত পলায়ে,
অলীক শরমে কভু হইত অধীর।
কিন্তু তার ভ্রূকুটিতে, শরমে, সংকোচে,
লুকানো প্রেমেরি কথা করিত প্রকাশ!
এইরূপে প্রতি উষা যাইত কাটিয়া।
একদিন সে-বালিকা না আসিত যদি
হৃদয় কেমন যেন হইত বিকল--
প্রভাত কেমন যেন যেত না কাটিয়া--
দিন যেত অতি ধীরে নিরাশ-চরণে!
বর্ষচক্র আর বার আসিল ফিরিয়া,
নূতন বসন্তে পুনঃ হাসিল ধরণী,
প্রভাতে অলস ভাবে, বসি তরুতলে,
দামিনীরে শুধালেম কথায় কথায়
"দামিনী, তুমি কি মোরে ভালোবাস বালা?'
অলীক-শরম-রোষে ভ্রূকুটি করিয়া
ছুটে সে পলায়ে গেল দূর বনান্তরে--
জানি না কী ভাবি পুনঃ ছুটিয়া আসিয়া
"ভালোবাসি-- ভালোবাসি--' কহিয়া অমনি
শরমে-মাখানো মুখ লুকালো এ বুকে।
এইরূপে দিন যেত স্বপ্ন-খেলা খেলি।
কত ক্ষুদ্র অভিমানে কাঁদিত বালিকা,
কত ক্ষুদ্র কথা লয়ে হাসিত হরষে--
কিন্তু জানিতাম কি রে এই ভালোবাসা
দুদিনের ছেলেখেলা, আর কিছু নয়?
কে জানিত প্রভাতের নবীন কিরণে
এমন শতেক ফুল উঠে রে ফুটিয়া
প্রভাতের বায়ু সনে খেলা সাঙ্গ হলে
আপনি শুকায়ে শেষে ঝরে পড়ে যায়--
ওই ফুলে থুয়েছিনু হৃদয়ের আশা,
ওই কুসুমের সাথে খসে পড়ে গেল!
আর কিছুকাল পরে এই দামিনীরে
যে কথা বলিয়াছিনু আজো মনে আছে।
"দামিনী, মনে কি পড়ে সে দিনের কথা?
বলো দেখি কত দিন ওই মুখখানি
দেখি নি তোমার? তাই দেখিতে এয়েছি!
জোছনার রাত্রে যবে বসেছি কাননে,
দুয়েকটি তারা কভু পড়িছে খসিয়া,
হতবুদ্ধি দুয়েকটি পথহারা মেঘ
অনন্ত আকাশ-রাজ্যে ভ্রমিছে কেবল,
সে নিস্তব্ধ রজনীতে হৃদয়ে যেমন
একে একে সব কথা উঠে গো জাগিয়া,
তেমনি দেখিনু যেই ওই মুখখানি
স্মৃতি-জাগরণকারী রাগিণীর মতো
ওই মুখখানি তব দেখিনু যেমনি
একে একে পুরাতন সব স্মৃতিগুলি
জীবন্ত হইয়া যেন জাগিল হৃদয়ে।
মনে আছে সেই সখি আর-এক দিন
এমনি গম্ভীর সন্ধ্যা, এই নদীতীর,
এইখানে এই হাত ধরিয়া তোমার
কাতরে কহেছি আমি নয়নের জলে,
"বিদায় দাও গো এবে চলিনু বিদেশে,
দেখো সখি এত দিন বাসিয়াছ ভালো,
দুদিন না দেখে যেন যেয়ো না ভুলিয়া!
সংসারের কর্ম হতে অবসর লয়ে
আবার ফিরিয়া যবে আসিব দামিনী,
নব-অতিথির মতো ভেবো না আমারে
সম্ভ্রমের অভিনয় কোরো না বালিকা!'
কিছুই উত্তর তার দিলে না তখন,
শুধু মুখপানে চেয়ে কাতর নয়নে
ভর্ৎসনার অশ্রুজল করিলে বর্ষণ।
যেন এই নিদারুণ সন্দেহের মোর
অশ্রুজল ছাড়া আর নাইকো উত্তর!
আবার কহিনু আমি ওই মুখ চেয়ে,
"কে জানে মনের মধ্যে কি হয়েছে মোর
আশঙ্কা হতেছে যেন হৃদয়ে আমার
ওই স্নেহ-সুধামাখা মুখখানি তোর
এ জনমে আর বুঝি পাব না দেখিতে।'
নীরব গম্ভীর সেই সন্ধ্যার আঁধারে
সমস্ত জগৎ যেন দিল প্রতিধ্বনি
"এ জনমে আর বুঝি পাব না দেখিতে।'
গভীর নিশীথে যথা আধো ঘুমঘোরে
সুদূর শ্মশান হতে মরণের রব
শুনিলে হৃদয় উঠে কাঁপিয়া কেমন,
তেমনি বিজন সেই তটিনীর তীরে
একাকী আঁধারে যেন শুনিনু কী কথা,
সমস্ত হৃদয় যেন উঠিল শিহরি!
আর বার কহিলাম, "বিদায়--ভুলো না।'
তখন কি জানিতাম এই নদীতীরে
এই সন্ধ্যাকালে আর তোমারি সমুখে
এমনি মনের দুখে হইবে কাঁদিতে?
তখনো আমার এই বাল্যজীবনের
প্রভাত-নীরদ হতে নব-রক্তরাগ
যায় নি মিলায়ে সখি, তখনো হৃদয়
মরীচিকা দেখিতেছিল দূর শূন্যপটে।
নামিনু সংসারক্ষেত্রে যুঝিনু একাকী,
যাহা কিছু চাহিলাম পাইনু সকলি।
তখন ভাবিনু যাই প্রেমের ছায়ায়
এতদিনকার শ্রান্তি যাবে দূর হয়ে।
সন্ধ্যাকালে মরুভূমে পথিক যেমন
নিরখিয়া দেখে যবে সম্মুখে পশ্চাতে
সুদূরে দেখিতে পায় প্রান্ত দিগন্তের
সুবর্ণ জলদজালে মণ্ডিত কেমন,
সে-দিকে তারকাগুলি চুম্বিছে প্রান্তর,
সায়াহ্নবালার সেথা পূর্ণতম শোভা,
কিন্তু পদতলে তার অসীম বালুকা
সারাদিন জ্বলি জ্বলি তপন-কিরণে
ফেলিছে সায়াহ্নকালে জ্বলন্ত নিশ্বাস।
তেমনি এ সংসারের পথিক যাহারা
ভবিষ্যৎ অতীতের দিগন্তের পানে
চাহি দেখে স্বর্গ সেথা হাসিছে কেবল
পদতলে বর্তমান মরুভূমি সম।
স্মৃতি আর আশা ছাড়া সত্যকার সুখ
মানুষের ভাগ্যে সখি ঘটে নাকো বুঝি!
বিদেশ হইতে যবে আইসে ফিরিয়া
অতি হতভাগা যেও সেও ভাবে মনে
যারে যারে ভালোবাসে সকলেই বুঝি
রহিয়াছে তার তরে আকুল-হৃদয়ে!
তেমনি কতই সখি করেছিনু আশা,
মনে মনে ভেবেছিনু কত-না হরষে
দামিনী আমার বুঝি তৃষিতনয়নে
পথপানে চেয়ে আছে আমারি আশায়।
আমি গিয়ে কব তারে হরষে কাঁদিয়া,
"মুছ অশ্রুজল সখি, বহু দিন পরে
এসেছে বিদেশ হতে ললিত তোমার'।
অমনি দামিনী বুঝি আহ্লাদে উথলি
নীরব অশ্রুর জলে কবে কত কথা।
ফিরিয়া আসিনু যবে--এ কী হল জ্বালা!
কিছুতে নয়নজল নারি সামালিতে।
ফেরো ফেরো চাহিয়ো না এ আঁখির পানে,
প্রাণে বাজে অশ্রুজল দেখাতে তোমায়!
জেনো গো রমণি, জেনো, এত দিন পরে
কাঁদিয়া প্রণয় ভিক্ষা করিতে আসি নি,
এ অশ্রু দুঃখের অশ্রু-- এ নহে ভিক্ষার!
কখনো কখনো সখি অন্য মনে যবে
সুবিজন বাতায়নে রয়েছ বসিয়া
সম্মুখে যেতেছে দেখা বিজন প্রান্তর
হেথা হোথা দুয়েকটি বিচ্ছিন্ন কুটির
হু হু করি বহিতেছে যমুনার বায়ু--
তখন কি সে-দিনের দুয়েকটি কথা
সহসা মনের মধ্যে উঠে না জাগিয়া?
কখন যে জাগি উঠে পার না জানিতে!
দূরতম রাখালের বাঁশিস্বর সম
কভু কভু দুয়েকটি ভাঙা-ভাঙা সুর
অতি মৃদু পশিতেছে শ্রবণবিবরে;
আধো জেগে আধো ঘুমে স্বপ্ন আধো-ভোলা--
তেমনি কি সে-দিনের দুয়েকটি কথা
সহসা মনের মধ্যে উঠে না জাগিয়া?
স্মৃতির নির্ঝর হতে অলক্ষ্যে গোপনে,
পথহারা দুয়েকটি অশ্রুবারিধারা
সহসা পড়ে না ঝরি নেত্রপ্রান্ত হতে,
পড়িছে কি না পড়িছে পার না জানিতে!
একাকী বিজনে কভু অন্য মনে যবে
বসে থাকি, কত কী যে আইসে ভাবনা,
সহসা মুহূর্ত-পরে লভিয়া চেতন
কী কথা ভাবিতেছিনু নাহি পড়ে মনে
অথচ মনের মধ্যে বিষণ্ণ কী ভাব
কেমন আঁধার করি রহে যেন চাপি,
হৃদয়ের সেই ভাবে কখনো কি সখি
সে-দিনের কোনো ছায়া পড়ে না স্মরণে?
ছেলেবেলাকার কোনো বন্ধুর মরণ
স্মরিলে যেমন লাগে হৃদয়ে আঘাত,
তেমনি কি সখি কভু মনে নাহি হয়
সে-সকল দিন কেন গেল গো চলিয়া
যে দিন এ-জন্মে আর আসিবে না ফিরি!
পুরাতন বন্ধু তারা, কত কাল আহা
খেলা করিয়াছি মোরা তাহাদের সাথে,
কত সুখে হাসিয়াছি দুঃখে কাঁদিয়াছি,
সে-সকল সুখ দুঃখ হাসি কান্না লয়ে
মিশাইয়া গেল তারা আঁধার অতীতে!
চলিনু দামিনী পুনঃ চলিনু বিদেশে--
ভাবিলাম একবার দেখিব মুখানি,
একবার শুনাইব মরমের ব্যথা,
তাই আসিয়াছি সখি, এ জনমে আর
আসিব না দিতে তব শান্তিতে ব্যাঘাত,
এ জন্মের তরে সখি কহো একবার
একটি স্নেহের বাণী অভাগার 'পরে,
ভ্রমিয়া বেড়াব যবে সুদূর বিদেশে
সে-কথার প্রতিধ্বনি বাজিবে হৃদয়ে!'
থামো স্মৃতি--থামো তুমি, থামো এইখানে,
সম্মুখে তোমার ও কি দৃশ্য মর্মভেদী?
মালতী তোমার সেই প্রাণের ভগিনী,
শৈশবকালের মোর খেলাবার সাথী
যৌবনকালের মোর আশ্রয়ের ছায়া,
প্রতি দুঃখ প্রতি সুখ প্রতি মনোভাব
যার কাছে না বলিলে বুক যেত ফেটে,
সেই সে মালতী মোর হয়েছে বিধবা!
আপনার দুঃখে মগ্ন স্বার্থপর আমি
ভালো করে পারিনু না করিতে সান্ত্বনা!
নিজের চোখের জলে অন্ধ এ নয়নে
পরের চোখের জল পেনু না দেখিতে!
ছেলেবেলাকার সেই পুরানো কুটিরে
হাসিতে হাসিতে এল মালতী আমার,
সে-হাসির চেয়ে ভালো তীব্র অশ্রুজল!
কে জানিত সে-হাসির অন্তরে অন্তরে
কালরাত্রি অন্ধকার রয়েছে লুকায়ে!
একদিনো বলে নি সে কোনো দুঃখ-কথা,
একদিনো কাঁদে নি সে সমুখে আমার!
জানি জানি মালতী সে স্বর্গের দেবতা!
নিজের প্রাণের বহ্নি করিয়া গোপন,
পরের চোখের জল দিত সে মুছায়ে।
ছেলেবেলাকার সেই হাসিটি তাহার
সমস্ত আনন তার রাখিত উজ্জ্বলি,
কত-না করিত যত্ন করিত সান্ত্বনা।
হাসিতে হাসিতে কত করিত আদর!
কিন্তু হা, শ্মশানে যথা চাঁদের জোছনা
শ্মশানের ভীষণতা বাড়ায় দ্বিগুণ--
মালতীর সেই হাসি দেখিয়া তেমনি
নিজের এ হৃদয়ের ভগ্ন-অবশেষ
দ্বিগুণ পড়িত যেন নয়নে আমার!
তাহার আদর পেয়ে ভুলিনু যাতনা,
কিন্তু হায়, দেখি নাই, বিজন-শয্যায়
কত দিন কাঁদিয়াছে মালতী গোপনে!
সে যখন দেখিত, তাহার বাল্যসখা
দিনে দিনে অবসাদে হইছে মলিন,
দিনে দিনে মন তার যেতেছে ভাঙিয়া,
তখন আকুলা বালা রাত্রে একাকিনী
কাঁদিয়া দেবতা কাছে করেছে প্রার্থনা--
বালিকার অশ্রুময় সে প্রার্থনাগুলি
আর কেহ শুনে নাই অন্তর্যামী ছাড়া!
দেখি নাই কত রাত্রি একাকিনী গিয়া
যমুনার তীরে বসি কাঁদিত বিরলে!
একাকিনী কেঁদে কেঁদে হইত প্রভাত,
এলোথেলো কেশপাশে পড়িত শিশির,
চাহিয়া রহিত উষা ম্লান মুখপানে!
বিষময়, বহ্নিময়, বজ্রময় প্রেম,
এ স্নেহের কাছে তুই ঢাক মুখ ঢাক।
তুই মরণের কীট, জীবনের রাহু,
সৌন্দর্য-কুসুম-বনে তুই দাবানল,
হৃদয়ের রোগ তুই, প্রাণের মাঝারে
সতত রাখিস তুই পিপাসা পুষিয়া,
ভুজঙ্গ বাহুর পাকে মর্ম জড়াইয়া
কেবলি ফেলিস তুই বিষাক্ত নিশ্বাস,
আগ্নেয় নিশ্বাসে তোর জ্বলিয়া জ্বলিয়া
হৃদয়ে ফুটিতে থাকে তপ্ত রক্তস্রোত।
জরজর কলেবর, আবেশে অসাড়,
শিথিল শিরার গ্রন্থি, অচেতন প্রাণ,
স্খলিত জড়িত বাণী, অবশ নয়ন,
আশা ও নিরাশা-পাকে ঘুরিছে হৃদয়,
ঘুরিছে চোখের 'পরে জগতসংসার!
এই প্রেম, এই বিষ, বজ্র-হতাশন
কবে রে পৃথিবী হতে যাবে দূর হয়ে!
আয় স্নেহ, আয় তোর স্নিগ্ধসুধা ঢালি
এ জ্বলন্ত বহ্নিরাশি দে রে নিবাইয়া!
অগ্নিময় বৃশ্চিকের আলিঙ্গন হতে,
সুধাসিক্ত কোলে তোর তুলে নে তুলে নে!
প্রেম-ধূমকেতু ওই উঠেছে আকাশে,
ঝলসি দিতেছে, হায়, যৌবনের আঁখি,
কোথা তুমি ধ্রুবতারা ওঠো একবার,
ঢালো এ জ্বলন্ত নেত্রে স্নিগ্ধ-মৃদু-জ্যোতি।
তুমি সুধা, তুমি ছায়া, তুমি জ্যোৎস্নাধারা,
তুমি স্রোতস্বিনী, তুমি উষার বাতাস,
তুমি হাসি, তুমি আশা, মৃদু অশ্রুজল,
এসো তুমি এ প্রেমেরে দাও নিভাইয়া।
একটি মালতী যার আছে এ সংসারে
সহস্র দামিনী তার ধূলিমুষ্টি নয়!
ক্রমশ হৃদয় মোর এল শান্ত হয়ে
যন্ত্রণা বিষাদে আসি হল পরিণত।
নিস্তরঙ্গ সরসীর প্রশান্ত হৃদয়ে
নিশীথের শান্ত বায়ু ভ্রমে গো যখন,
এত শান্ত এত মৃদু পদক্ষেপ তার
একটি চরণচিহ্ন পড়ে না সরসে,
তেমনি প্রশান্ত হৃদে প্রশান্ত বিষাদ
ফেলিতে লগিল ধীরে মৃদুল নিশ্বাস।
নিরখিয়া নিদারুণ ঝটিকার মাঝে
হাসিময় শান্ত সেই মালতী কুসুমে
ক্রমশ হৃদয় মোর এল শান্ত হয়ে।
কিন্তু হায় কে জানিত সেই হাসিময়
সুকুমার ফুলটির মর্মের মাঝারে
মরণের কীট পশি করিতেছে ক্ষয়!
হইল প্রফুল্লতর মুখখানি তার,
হইল প্রশান্ততর হাসিটি তাহার,
দিবা যবে যায় যায়, হাসিময় মেঘে
দূর আঁধারের মুখ করয়ে উজ্জ্বল--
এ হাসি তেমনি হাসি কে জানিত তাহা!
একদা পূর্ণিমারাত্রে নিস্তব্ধ গভীর
মুখপানে চেয়ে বালা, হাত ধরি মোর
কহিল মৃদুলস্বরে--"যাই তবে ভাই!'
কোথা গেলি--কোথা গেলি মালতী আমার
অভাগা ভ্রাতারে তোর রাখিয়া হেথায়!
দুঃখের কণ্টকময় সংসারের পথে
মালতী, কে লয়ে যাবে হাত ধরি মোর?
সংসারের ধ্রুবতারা ডুবিল আমার।
তেমন পূর্ণিমা রাত্রি দেখি নি কখনো,
পৃথিবী ঘুমাইতেছে শান্ত জোছনায়;
কহিনু পাগল হয়ে-- "রাক্ষসী পৃথিবী
এত রূপ তোরে কভু সাজে না সাজে না!'
মালতী শুকায়ে গেল, সুবাস তাহার
এখনো রয়েছে কিন্তু ভরিয়া কুটির।
তাহার মনের ছায়া এখনো যেন রে
সে কুটিরে শান্তিরসে রেখেছে ডুবায়ে!
সে শান্ত প্রতিমা মম মনের মন্দির
রেখেছে পবিত্র করি রেখেছে উজ্জ্বলি!
<|endoftext|> 


<|startoftext|>


অস্তরবিরে দিল মেঘমালা
      আপন স্বর্ণরাশি,
উদিত শশীর তরে বাকি রহে
      পাণ্ডুবরন হাসি।
<|endoftext|> 


<|startoftext|>


অস্পষ্ট অতীত থেকে বেরিয়ে পড়েছে ওরা দলে দলে,
                   ওরা সন্ধানী, ওরা সাধক,
                       বেরিয়েছে পুরাপৌরাণিক কালের
                            সিংহদ্বার দিয়ে।
              তার তোরণের রেখা
                   আঁচড় কেটেছে অজানা আখরে,
                              ভেঙে-পড়া ভাষায়।
         যাত্রী ওরা, রণযাত্রী,
           ওদের চিরযাত্রা অনাগতকালের দিকে।
                     যুদ্ধ হয় নি শেষ,
              বাজছে নিত্যকালের দুন্দুভি।
                   বহুশত যুগের পদপতনশব্দে
                       থর্‌থর্‌ করে ধরিত্রী,
  অর্ধেক রাত্রে দুরুদুরু করে বক্ষ,
                     চিত্ত হয় উদাস,
                       তুচ্ছ হয় ধনমান,
                            মৃত্যু হয় প্রিয়।
                       তেজ ছিল যাদের মজ্জায়,
           যারা চলতে বেরিয়েছিল পথে
                মৃত্যু পেরিয়ে আজও তারাই চলেছে;
                     যারা বাস্তু ছিল আঁকড়িয়ে
                তারা জিয়ন-মরা, তাদের নিঝুম বস্‌তি
                     বোবা সমুদ্রের বালুর ডাঙায়।
                   তাদের জগৎজোড়া প্রেতস্থানে
                            অশুচি হাওয়ায়
                               কে তুলবে ঘর,
                     কে রইবে চোখ উলটিয়ে কপালে,
                               কে জমাবে জঞ্জাল।
       কোন্‌ আদিকালে মানুষ এসে দাঁড়িয়েছে
                 বিশ্বপথের চৌমাথায়।
           পাথেয় ছিল রক্তে, পাথেয় ছিল স্বপ্নে,
                   পাথেয় ছিল পথেই।
                 যেই এঁকেছে নক্‌শা,
                     ঘর বেঁধেছে পাকা গাঁথুনির,
                          ছাদ তুলেছে মেঘ ঘেঁষে_
                পরের দিন থেকে মাটির তলায়
                       ভিত হয়েছে ঝাঁঝরা।
                   সে বাঁধ বেঁধেছে পাথরে পাথরে,
                          তলিয়ে গেছে বন্যার ধাক্কায়।
           সারারাত হিসেব করেছে স্থাবর সম্পদের,
                   রাতের শেষে হিসেবে বেরোল সর্বনাশ।
সে জমা করেছে ভোগের ধন সাত হাট থেকে,
                ভোগে লেগেছে আগুন,
                     আপন তাপে গুমরে গুমরে
                গেছে ভোগের জোগান আঙার হয়ে।
           তার রীতি, তার নীতি, তার শিকল, তার খাঁচা
                           চাপা পড়েছে মাটির নীচে।
                                পরযুগের কবরস্থানে।
         কখনো বা ঘুমিয়েছে সে
           ঝিমিয়ে-পড়া নেশার আসরে বাতি-নেবা দালানে
                   আরামের গদি পেতে।
              অন্ধকারে ঝোপের থেকে
                   ঝাঁপিয়ে পড়েছে স্কন্ধকাটা দুঃস্বপ্ন,
              পাগ্‌লা জন্তুর মতো
                   গোঁ গোঁঃ শব্দে ধরেছে তার টুঁটি চেপে,
                বুকের পাঁজরগুলোর ঠক ঠক দিয়েছে নাড়া,
                   গুঙরে উঠে জেগেছে সে মৃত্যুযন্ত্রণায়।
         ক্ষোভের মাতুনিতে ভেঙে ফেলেছে মদের পাত্র,
              ছিঁড়ে ফেলেছে ফুলের মালা।
           বারে বারে রক্তে-পিছল দুর্গমে
              ছুটে এসেছে শতচ্ছিদ্র শতাব্দীর বাইরে
                পথ-না-চেনা দিক্‌সীমানার অলক্ষ্যে।
         তার হৃৎপিণ্ডের রক্তের ধাক্কায় ধাক্কায়
              ডমরুতে বেজেছে গুরু গুরু,
                   "পেরিয়ে চলো, পেরিয়ে চলো।"
                   ওরে চিরপথিক,
         করিস নে নামের মায়া,
              রাখিস নে ফলের আশা,
                   ওরে ঘরছাড়া মানুষের সন্তান।
কালের-রথ-চলা রাস্তায়
         বারে বারে কারা তুলেছিল জয়ের নিশান
              বারে বারে পড়েছে চুরমার হয়ে
                   মানুষের কীর্তিনাশা সংসারে।
         লড়াইয়ে-জয়-করা রাজত্বের প্রাচীর
              সে পাকা করতে গেছে ভুল সীমানায়।
         সীমানাভাঙার দল ছুটে আসছে
                বহু যুগ থেকে
              বেড়া ডিঙিয়ে, পাথর গুঁড়িয়ে,
                   পার হয়ে পর্বত;
              আকাশে বেজে উঠছে নিত্যকালের দুন্দুভি,
                     "পেরিয়ে চলো,
                               পেরিয়ে চলো।"
<|endoftext|> 


<|startoftext|>


অসীম আকাশে মহাতপস্বী                
          মহাকাল আছে জাগি।
আজিও যাহারে কেহ নাহি জানে,
দেয় নি যে দেখা আজো কোনোখানে,
সেই অভাবিত কল্পনাতীত
          আবির্ভাবের লাগি
          মহাকাল আছে জাগি।
বাতাসে আকাশে যে নবরাগিণী
জগতে কোথাও কখনো জাগে নি
রহস্যলোকে তারি গান সাধা
          চলে অনাহত রবে।
ভেঙে যাবে বাঁধ স্বর্গপুরের,
প্লাবন বহিবে নূতন সুরের,
বধির যুগের প্রাচীন প্রাচীর
          ভেসে চলে যাবে তবে।
যার পরিচয় কারো মনে নাই,
যার নাম কভু কেহ শোনে নাই,
না জেনে নিখিল পড়ে আছে পথে
          যার দরশন মাগি--
তারি সত্যের অপরূপ রসে
চমকিবে মন অভূত পরশে,
মৃত পুরাতন জড় আবরণ
          মুহূর্তে যাবে ভাগি,
যুগ যুগ ধরি তাহার আশায়
          মহাকাল আছে জাগি।    
<|endoftext|> 


<|startoftext|>


৮৭
অকালে যখন বসন্ত আসে শীতের আঙিনা-'পর
            ফিরে যায় দ্বিধাভরে।
আমের মুকুল ছুটে বাহিরায়, কিছু না বিচার করে,
            ফেরে না সে, শুধু মরে॥  
<|endoftext|> 


<|startoftext|>


অঘ্রান হ'ল সারা,
           স্বচ্ছ নদীর ধারা
                        বহি চলে কলসংগীতে।
কম্পিত ডালে ডালে
             মর্মর-তালে-তালে
                        শিরীষের পাতা ঝরে শীতে।
 
ও পারে চরের মাঠে
             কৃষাণেরা ধান কাটে,
                     কাস্তে চালায় নতশিরে।
নদীতে উজান-মুখে
             মাস্তুল পড়ে ঝুঁকে,
                      গুণ-টানা তরী চলে ধীরে।
 
পল্লীর পথে মেয়ে
      ঘাট থেকে আসে নেয়ে,
           ভিজে চুল লুণ্ঠিত পিঠে।
উত্তর-বায়ু-ভরে
      বক্ষে কাঁপন ধরে,
           রোদ্‌দুর লাগে তাই মিঠে।
 
শুক্‌নো খালের তলে
      এক-হাঁটু ডোবা-জলে
           বাগ্‌দিনি শেওলায় পাঁকে
করে জল ঘাঁটাঘাঁটি
      কক্ষে আঁচল আঁটি--
           মাছ ধ'রে চুব্‌ড়িতে রাখে।
 
ডাঙায় ঘাটের কাছে
          ভাঙা নৌকোটা আছে--
                   তারি 'পরে মোক্ষদা বুড়ি
মাথা ঢুলে পড়ে বুকে
         রৌদ্র পোহায় সুখে
                   জীর্ণ কাঁথাটা দিয়ে মুড়ি।
 
আজি বাবুদের বাড়ি
          শ্রাদ্ধের ঘটা ভারি,
                    ডেকেছেন আশু জদ্দার।
হাতে কঞ্চির ছড়ি
          টাট্টু ঘোড়ায় চড়ি
                    চলে তাই কালু সর্দার।
 
বউ যায় চৌগাঁয়ে,
           ঝি-বুড়ি চলেছে বাঁয়ে,
                    পাল্‌কি কাপড়ে আছে ঘেরা।
বেলা ওই যায় বেড়ে
           হাঁই-হুঁই ডাক ছেড়ে,
                      হন্‌-হন্‌ ছোটে বাহকেরা।
 
শ্রান্ত হয়েছে দিন,
                  আলো হয়ে এল ক্ষীণ,
                        কালো ছায়া পড়ে দিঘি-জলে।
শীত-হাওয়া জেগে ওঠে,
                   ধেনু ফিরে যায় গোঠে,
                         বকগুলো কোথা উড়ে চলে।
 
আখের খেতের আড়ে
           পদ্মপুকুর-পাড়ে
                   সূর্য নামিয়া গেল ক্রমে।
হিমে-ঘোলা বাতাসেতে
            কালো আবরণ পেতে
                     খড়-জ্বালা ধোঁওয়া ওঠে জ'মে।
<|endoftext|> 


<|startoftext|>


অচলবুড়ি, মুখখানি তার হাসির রসে ভরা
স্নেহের রসে পরিপক্ক অতিমধুর জরা।
ফুলো ফুলো দুই চোখে তার, দুই গালে আর ঠোঁটে
উছলে-পড়া হৃদয় যেন ঢেউ খেলিয়ে ওঠে।
পরিপুষ্ট অঙ্গটি তার, হাতের গড়ন মোটা,
কপালে দুই ভুরুর মাঝে উল্‌কি-আঁকা ফোঁটা।
গাড়ি-চাপা কুকুর একটা মরতেছিল পথে,
সেবা ক'রে বাঁচিয়ে তারে তুলল কোনোমতে।
খোঁড়া কুকুর সেই ছিল তার নিত্যসহচর;
আধপাগলি ঝি ছিল এক, বাড়ি বালেশ্বর।
দাদাঠাকুর বলত, "বুড়ি, জমল কত টাকা,
সঙ্গে ওটা যাবে না তো, বাক্সে রইল ঢাকা,
ব্রাহ্মণে দান করতে না চাও নাহয় দাও-না-ধার,
জানোই তো এই অসময়ে টাকার কী দরকার।"
বুড়ি হেসে বলে, "ঠাকুর, দরকার তো আছেই,
সেইজন্যে ধার না দিয়ে রাখি টাকা কাছেই।"
 
সাঁৎরাপাড়ার কায়েতবাড়ির বিধবা এক মেয়ে,
এককালে সে সুখে ছিল বাপের আদর পেয়ে।
বাপ মরেছে, স্বামী গেছে, ভাইরা না দেয় ঠাঁই--
দিন চালাবে এমনতরো উপায় কিছু নাই।
শেষকালে সে ক্ষুধার দায়ে, দৈন্যদশার লাজে
চলে গেল হাঁসপাতালে রোগীসেবার কাজে।
এর পিছনে বুড়ি ছিল, আর ছিল লোক তার
কংসারি শীল বেনের ছেলে মুকুন্দ মোক্তার।
গ্রামের লোকে ছি-ছি করে, জাতে ঠেলল তাকে,
একলা কেবল অচল বুড়ি আদর করে ডাকে।
সে বলে, "তুই বেশ করেছিস যা বলুক-না যেবা,
ভিক্ষা মাগার চেয়ে ভালো দুঃখী দেহের সেবা।"
 
জমিদারের মায়ের শ্রাদ্ধ, বেগার খাটার ডাক--
রাই ডোম্‌নির ছেলে বললে, কাজের যে নেই ফাঁক,
পারবে না আজ যেতে। শুনে কোতলপুরের রাজা
বললে, ওকে যে ক'রে হোক দিতেই হবে সাজা।
মিশনরির স্কুলে প'ড়ে, কম্পোজিটরের
কাজ শিখে সে শহরেতে আয় করেছে ঢের--
তাই হবে কি ছোটোলোকের ঘাড়-বাঁকানো চাল।
সাক্ষ্য দিল হরিশ মৈত্র, দিল মাখনলাল--
ডাকলুঠের এক মোকদ্দমায় মিথ্যে জড়িয়ে ফেলে
গোষ্ঠকে তো চালান দিল সাত বছরের জেলে।
ছেলের নামের অপমানে আপন পাড়া ছাড়ি
ডোম্‌নি গেল ভিন গাঁয়েতে পাততে নতুন বাড়ি।
প্রতি মাসে অচলবুড়ি দামোদরের পারে
মাসকাবারের জিনিস নিয়ে দেখে আসত তারে।
যখন তাকে খোঁটা দিল গ্রামের শম্ভু পিসে
"রাই ডোম্‌নির 'পরে তোমার এত দরদ কিসে"
বুড়ি বললে, "যারা ওকে দিল দুঃখরাশি
তাদের পাপের বোঝা আমি হালকা করে আসি।"
 
পাতানো এক নাতনি বুড়ির একজ্বরি জ্বরে
ভুগতেছিল স্বরূপগঞ্জে আপন শ্বশুরঘরে।
মেয়েটাকে বাঁচিয়ে তুলল দিন রাত্রি জেগে,
ফিরে এসে আপনি পড়ল রোগের ধাক্কা লেগে।
দিন ফুরলো, দেব্‌তা শেষে ডেকে নিল তাকে,
এক আঘাতে মারল যেন সকল পল্লীটাকে।
অবাক হল দাদাঠাকুর, অবাক স্বরূপকাকা,
ডোম্‌নিকে সব দিয়ে গেছে বুড়ির জমা টাকা।
জিনিসপত্র আর যা ছিল দিল পাগল ঝিকে,
সঁপে দিল তারই হাতে খোঁড়া কুকুরটিকে।
ঠাকুর বললে মাথা নেড়ে, "অপাত্রে এই দান।
পরলোকের হারালো পথ, ইহলোকের মান।"
<|endoftext|> 


<|startoftext|>


অচেনাকে ভয় কী আমার ওরে।
      অচেনাকেই চিনে চিনে
              উঠবে জীবন ভরে।
      জানি জানি আমার চেনা
      কোনো কালেই ফুরাবে না,
      চিহ্নহারা পথে আমায়
               টানবে অচিন-ডোরে।
      ছিল আমার মা অচেনা,
              নিল আমায় কোলে।
      সকল প্রেমই অচেনা গো,
              তাই তো হৃদয় দোলে।
      অচেনা এই ভুবন-মাঝে
      কত সুরেই হৃদয় বাজে,
      অচেনা এই জীবন আমার--
              বেড়াই তারি ঘোরে।


<|endoftext|> 


<|startoftext|>


অজানা জীবন বাহিনু,
       রহিনু আপন মনে,
গোপন করিতে চাহিনু--
       ধরা দিনু দুনয়নে।
কী বলিতে পাছে কী বলি
তাই দূরে ছিনু কেবলি,
তুমি কেন এসে সহসা
                 দেখে গেলে আঁখিকোণে
                 কী আছে আমার মনে।
গভীর তিমিরগহনে
       আছিনু নীরব বিরহে,
হাসির তড়িৎ-দহনে
       লুকানো সে আর কি রহে।
দিন কেটেছিল বিজনে
ধেয়ানের ছবি সৃজনে,
আনমনে যেই গেয়েছি
       শুনে গেছ সেইখনে
       কী আছে আমার মনে।
প্রবেশিলে মোর নিভৃতে,
       দেখে নিলে মোরে কী ভাবে,
যে দীপ জ্বেলেছি নিশীথে
       সে দীপ কি তুমি নিভাবে।
ছিল ভরি মোর থালিকা,
ছিঁড়িব কি সেই মালিকা।
শরম দিবে কি তাহারে
       অকথিত নিবেদনে
       যা আছে আমার মনে।


<|endoftext|> 


<|startoftext|>


অত          চুপি চুপি কেন কথা কও
        ওগো   মরণ, হে মোর মরণ।
অতি ধীরে এসে কেন চেয়ে রও,
     ওগো   একি প্রণয়েরি ধরন।
যবে     সন্ধ্যাবেলায় ফুলদল
     পড়ে    ক্লান্ত বৃন্তে নমিয়া,
যবে          ফিরে আসে গোঠে গাভীদল
     সারা    দিনমান মাঠে ভ্রমিয়া,
তুমি         পাশে আসি বস অচপল
     ওগো   অতি মৃদুগতি-চরণ।
আমি        বুঝি না যে কী যে কথা কও
     ওগো   মরণ, হে মোর মরণ।
 
হায়    এমনি করে কি, ওগো চোর,
     ওগো   মরণ, হে মোর মরণ,
চোখে বিছাইয়া দিবে ঘুমঘোর
     করি     হৃদিতলে অবতরণ।
তুমি         এমনি কি ধীরে দিবে দোল
     মোর    অবশ বক্ষশোণিতে।
কানে        বাজাবে ঘুমের কলরোল
     তব         কিঙ্কিণি-রণরণিতে?
শেষে        পসারিয়া তব হিম-কোল
     মোরে   স্বপনে করিবে হরণ?
আমি        বুঝি না যে কেন আস-যাও
     ওগো   মরণ, হে মোর মরণ।
 
কহ    মিলনের এ কি রীতি এই
     ওগো   মরণ, হে মোর মরণ।
তার         সমারোহভার কিছু নেই--
     নেই     কোনো মঙ্গলাচরণ?
তব          পিঙ্গলছবি মহাজট
     সে কি  চূড়া করি বাঁধা হবে না।
তব    বিজয়োদ্ধত ধ্বজপট
     সে কি     আগে-পিছে কেহ ববে না।
তব    মশাল-আলোকে নদীতট
     আঁখি    মেলিবে না রাঙাবরন?
ত্রাসে        কেঁপে উঠিবে না ধরাতল
     ওগো   মরণ,হে মোর মরণ?
 
যবে          বিবাহে চলিলা বিলোচন
     ওগো   মরণ, হে মোর মরণ,
তাঁর         কতমতো ছিল আয়োজন,
     ছিল     কতশত উপকরণ।
তাঁর         লটপট করে বাঘছাল
     তাঁর     বৃষ রহি রহি গরজে,
তাঁর         বেষ্টন করি জটাজাল
     যত     ভুজঙ্গদল তরজে।
তাঁর         ববম্‌ববম্‌ বাজে গাল,
     দোলে  গলায় কপালাভরণ,
তাঁর         বিষাণে ফুকারি উঠে তান
     ওগো   মরণ, হে মোর মরণ।
 
শুনি        শ্মশানবাসীর কলকল
     ওগো  মরণ, হে মোর মরণ,
সুখে       গৌরীর আঁখি ছলছল,
     তাঁর   কাঁপিছে নিচোলাবরণ।
তাঁর        বাম আঁখি ফুরে থরথর,
     তাঁর   হিয়া দুরুদুরু দুলিছে,
তাঁর        পুলকিত তনু জরজর,
     তাঁর   মন আপনারে ভুলিছে।
তাঁর        মাতা কাঁদে শিরে হানি কর
     খেপা  বরেরে করিতে বরণ,
তাঁর        পিতা মনে মানে পরমাদ
     ওগো  মরণ, হে মোর মরণ।
 
তুমি        চুরি করি কেন এস চোর
     ওগো      মরণ, হে মোর মরণ।
শুধু    নীরবে কখন নিশি-ভোর,
     শুধু    অশ্রু-নিঝর-ঝরন।
তুমি        উৎসব করো সারারাত
     তব         বিজয়শঙ্খ বাজায়ে।
মোরে     কেড়ে লও তুমি ধরি হাত
     নব         রক্তবসনে সাজায়ে।
তুমি        কারে করিয়ো না দৃক্‌পাত,
     আমি     নিজে লব তব শরণ
যদি        গৌরবে মোরে লয়ে যাও
     ওগো      মরণ, হে মোর মরণ।
 
যদি        কাজে থাকি আমি গৃহমাঝ
     ওগো      মরণ, হে মোর মরণ,
তুমি        ভেঙে দিয়ো মোর সব কাজ,
     কোরো    সব লাজ অপহরণ।
যদি          স্বপনে মিটায়ে সব সাধ
     আমি       শুয়ে থাকি সুখশয়নে,
যদি          হৃদয়ে জড়ায়ে অবসাদ
     থাকি       আধজাগরূক নয়নে,
তবে         শঙ্খে তোমার তুলো নাদ
     করি        প্রলয়শ্বাস ভরণ--
আমি        ছুটিয়া আসিব ওগো নাথ,
     ওগো        মরণ, হে মোর মরণ।
 
আমি        যাব যেথা তব তরী রয়
     ওগো       মরণ, হে মোর মরণ,
যেথা         অকূল হইতে বায়ু বয়
     করি        আঁধারের অনুসরণ।
যদি          দেখি ঘনঘোর মেঘোদয়
     দূর      ঈশানের কোণে আকাশে,
যদি          বিদ্যুৎফণী জ্বালাময়
     তার        উদ্যত ফণা বিকাশে,
আমি        ফিরিব না করি মিছা ভয়--
     আমি       করিব নীরবে তরণ
সেই         মহাবরষার রাঙা জল
     ওগো       মরণ, হে মোর মরণ।
<|endoftext|> 


<|startoftext|>


অতি দূরে আকাশের সুকুমার পান্ডুর নীলিমা।
অরণ্য তাহারি তলে ঊর্ধ্বে বাহু মেলি
আপন শ্যামল অর্ঘ্য নিঃশব্দে করিছে নিবেদন।
মাঘের তরুণ রৌদ্র ধরণীর 'পরে
বিছাইল দিকে দিকে স্বচ্ছ আলোকের উত্তরীয়।
এ কথা রাখিনু লিখে
উদাসীন চিত্রকর এই ছবি মুছিবার আগে।
<|endoftext|> 


<|startoftext|>


অদৃষ্টরে শুধালেম, চিরদিন পিছে
অমোঘ নিষ্ঠুর বলে কে মোরে ঠেলিছে?
সে কহিল, ফিরে দেখো। দেখিলাম থামি
সম্মুখে ঠেলিছে মোরে পশ্চাতের আমি।
<|endoftext|> 


<|startoftext|>




অধরা মাধুরী ধরা পড়িয়াছে
          এ মোর ছন্দবন্ধনে।
বলকাপাঁতির পিছিয়ে-পড়া ও পাখি,
          বাসা সুদূরের বনের প্রাঙ্গণে।
     গত ফসলের পলাশের রাঙিমারে
          ধরে রাখে ওর পাখা,
     ঝরা শিরীষের পেলব আভাস
          ওর কাকলিতে মাখা।
শুনে যাও বিদেশিনী,
     তোমার ভাষায় ওরে
          ডাকো দেখি নাম ধ'রে।
     ও জানে তোমারি দেশের আকাশ
          তোমারি রাতের তারা,
               তব যৌবন-উৎসবে ও যে
                   গানে গানে দেয় সাড়া,
ওর দুটি পাখা চঞ্চলি উঠে তব হৃৎকম্পনে।
         ওর বাসাখানি তব কুঞ্জের
              নিভৃত প্রাঙ্গণে।
<|endoftext|> 


<|startoftext|>


অধিক কিছু নেই গো কিছু নেই,
            কিছু নেই--
যা আছে তা এই গো শুধু এই,
            শুধু এই।
যা ছিল তা শেষ করেছি
            একটি বসন্তেই।
আজ যা কিছু বাকি আছে
            সামান্য এই দান--
তাই নিয়ে কি রচি দিব
            একটি ছোটো গান?
 
একটি ছোটো মালা তোমার
            হাতের হবে বালা।
একটি ছোটো ফুল তোমার
            কানের হবে দুল।
একটি তরুলতায় ব'সে
           একটি ছোটো খেলায়
হারিয়ে দিয়ে যাবে মোরে
            একটি সন্ধেবেলায়।
অধিক কিছু নেই গো কিছু নেই,
            কিছু নেই।
যা আছে তা এই গো শুধু এই,
            শুধু এই।
ঘাটে আমি একলা বসে রই,
            ওগো আয়!
বর্ষানদী পার হবি কি ওই--
            হায় গো হায়!
অকূল-মাঝে ভাসবি কে গো
            ভেলার ভরসায়।
 
আমার তরীখান
            সইবে না তুফান;
তবু যদি লীলাভরে
            চরণ কর দান,
শান্ত তীরে তীরে তোমায়
            বাইব ধীরে ধীরে।
একটি কুমুদ তুলে তোমার
            পরিয়ে দেব চুলে।
ভেসে ভেসে শুনবে বসে
            কত কোকিল ডাকে
কূলে কূলে কুঞ্জবনে
            নীপের শাখে শাখে।
 
ক্ষুদ্র আমার তরীখানি--
            সত্য করি কই,
                  হায় গো পথিক, হায়,
তোমায় নিয়ে একলা নায়ে
            পার হব না ওই
                   আকুল যমুনায়।
<|endoftext|> 


<|startoftext|>




অন্তর মম বিকশিত করো
              অন্তরতর হে।
নির্মল করো উজ্জ্বল করো,
              সুন্দর করো হে।
                       জাগ্রত করো, উদ্যত করো,
                                  নির্ভয় করো হে।
                     মঙ্গল করো, নিরলস নিঃসংশয় করো হে।
                                  অন্তর মম বিকশিত করো,
                                         অন্তরতর হে।
 
যুক্ত করো হে সবার সঙ্গে,
              মুক্ত করো হে বন্ধ,
সঞ্চার করো সকল কর্মে
              শান্ত তোমার ছন্দ।
 
চরণপদ্মে মম চিত নিঃস্পন্দিত করো হে,
                     নন্দিত করো, নন্দিত করো,
                           নন্দিত করো হে।
অন্তর মম বিকশিত করো
                                  অন্তরতর হে।
<|endoftext|> 


<|startoftext|>


অন্তরে মিলনপুষ্প
          সৌন্দর্যে ফুটুক,
সংসারে কল্যাণ ফলে
          ফলিয়া উঠুক।
<|endoftext|> 


<|startoftext|>


অন্ধ ভূমিগর্ভ হতে শুনেছিলে সূর্যের আহ্বান
প্রাণের প্রথম জাগরণে, তুমি বৃক্ষ, আদিপ্রাণ,
ঊর্ধ্বশীর্ষে উচ্চারিলে আলোকের প্রথম বন্দনা
ছন্দোহীন পাষাণের বক্ষ-'পরে; আনিলে বেদনা
নিঃসাড় নিষ্ঠুর মরুস্থলে।
 
                             সেদিন অম্বর-মাঝে
শ্যামে নীলে মিশ্রমন্ত্রে স্বর্গলোকে জ্যোতিষ্কসমাজে
মর্তের মাহাত্ম্যগান করিলে ঘোষণা। যে জীবন
মরণতোরণদ্বার বারম্বার করি উত্তরণ
যাত্রা করে যুগে যুগে অনন্তকালের তীর্থপথে
নব নব পান্থশালে বিচিত্র নূতন দেহরথে,
তাহারি বিজয়ধ্বজা উড়াইলে নিঃশঙ্ক গৌরবে
অজ্ঞাতের সম্মুখে দাঁড়ায়ে। তোমার নিঃশব্দ রবে
প্রথম ভেঙেছে স্বপ্ন ধরিত্রীর, চমকি উল্লসি
নিজেরে পড়েছে তার মনে-- দেবকন্যা দুঃসাহসী
কবে যাত্রা করেছিল জ্যোতিঃস্বর্গ ছাড়ি  দীনবেশে
পাংশুম্লান গৈরিকবসন-পরা,খণ্ড কালে দেশে
অমরার আনন্দেরে খণ্ড খণ্ড ভোগ করিবারে,
দুঃখের সংঘাতে তারে বিদীর্ণ করিয়া বারে বারে
নিবিড় করিয়া পেতে।
 
                          মৃত্তিকার হে বীর সন্তান,
সংগ্রাম ঘোষিলে তুমি মৃত্তিকারে দিতে মুক্তিদান
মরুর দারুণ দুর্গ হতে;যুদ্ধ চলে ফিরে ফিরে;
সন্তরি সমুদ্র-ঊর্মি দুর্গম দ্বীপের শূন্য তীরে
শ্যামলের সিংহাসন প্রতিষ্ঠিলে অদম্য নিষ্ঠায়,
দুস্তর শৈলের বক্ষে প্রস্তরের পৃষ্ঠায় পৃষ্ঠায়
বিজয়-আখ্যানলিপি লিখি দিলে পল্লব-অক্ষরে
ধূলিরে করিয়া মু্‌গ্ধ, চিহ্নহীন প্রান্তরে প্রান্তরে
ব্যাপিলে আপন পন্থা।
 
                              বাণীশূন্য ছিল একদিন
জলস্থল শূন্যতল, ঋতুর উৎসবমন্ত্রহীন--
শাখায় রচিলে তব সংগীতের আদিম আশ্রয়,
যে গানে চঞ্চল বায়ু নিজের লভিল পরিচয়,
সুরের বিচিত্র বর্ণে আপনার দৃশ্যহীন তনু
রঞ্জিত করিয়া নিল, অঙ্কিল গানের ইন্দ্রধনু
উত্তরীর প্রান্তে প্রান্তে । সুন্দরের প্রাণমূর্তিখানি
মৃত্তিকার মর্তপটে দিলে তুমি প্রথম বাখানি
টানিয়া আপন প্রাণে রূপশক্তি সূর্যলোক হতে,
আলোকের গুপ্তধন বর্ণে বর্ণে বর্ণিলে আলোতে।
ইন্দ্রের অপ্সরী আসি মেঘে হানিয়া কঙ্কণ
বাষ্পপাত্র চূর্ণ করি লীলানৃত্যে করেছে বর্ষণ
যৌবন অমৃতরস, তুমি তাই নিলে ভরি ভরি
আপনার পুত্রপুষ্পপুটে, অনন্তযৌবনা করি
সাজাইলে বসুন্ধরা।
 
                    হে নিস্তব্ধ, হে মহাগম্ভীর,
বীর্যেরে বাঁধিয়া ধৈর্যে শান্তিরূপ দেখালে শক্তির;
তাই আসি তোমার আশ্রয়ে শান্তিদীক্ষা লভিবারে
শুনিতে মৌনের মহাবানী; দুশ্চিন্তার গুরুভারে
নতশীর্ষ বিলুণ্ঠিতে শ্যামসৌম্যচ্ছায়াতলে তব--
প্রাণের উদার রূপ,রসরূপ নিত্য নব নব,
বিশ্বজয়ী বীররূপ ধরণীর, বাণীরূপ তার
লভিতে আপন প্রাণে। ধ্যানবলে তোমার মাঝার
গেছি আমি, জেনেছি, সূর্যের বক্ষে জ্বলে বহ্নিরূপে
সৃষ্টিযজ্ঞে যেই হোম, তোমার সত্তায় চুপে চুপে
ধরে তাই শ্যামস্নিগ্ধরূপ; ওগো সূর্যরশ্মিপায়ী,
শত শত শতাব্দীর দিনধেনু দুহিয়া সদাই
যে তেজে ভরিলে মজ্জা, মানবেরে তাই করি দান
করেছ জগৎজয়ী; দিলে তারে পরম সম্মান;
হয়েছে সে দেবতার প্রতিস্পর্ধী-- সে অগ্নিচ্ছটায়
প্রদীপ্ত তাহার শক্তি বিশ্বতলে বিস্ময় ঘটায়
ভেদিয়া দুঃসাধ্য বিঘ্নবাধা। তব প্রাণে প্রাণবান,
তব স্নেহচ্ছায়ায় শীতল, তব তেজে তেজীয়মান,
সজ্জিত তোমার মাল্যে যে মানব, তারি দূত হয়ে
ওগো মানবের বন্ধু, আজি এই কাব্য-অর্ঘ্য ল'য়ে
শ্যামের বাঁশির তানে মুগ্ধ কবি আমি
                        অর্পিলাম তোমায় প্রণামী।
<|endoftext|> 


<|startoftext|>


অন্ধকার তরুশাখা দিয়ে
      সন্ধ্যার বাতাস বহে যায়।
আয়, নিদ্রা, আয় ঘনাইয়ে
      শ্রান্ত এই আঁখির পাতায়।
কিছু আর নাহি যায় দেখা,
কেহ নাই, আমি শুধু একা--
মিশে যাক জীবনের রেখা
      বিস্মৃতির পশ্চিমসীমায়।
নিষ্ফল দিবস অবসান--
কোথা আশা, কোথা গীতগান!
শুয়ে আছে সঙ্গীহীন প্রাণ
      জীবনের তটবালুকায়।
দূরে শুধু ধ্বনিছে সতত
অবিশ্রাম মর্মরের মতো,
হৃদয়ের হত আশা যত
      অন্ধকারে কাঁদিয়া বেড়ায়।
আয় শান্তি, আয় রে নির্বাণ,
      আয় নিদ্রা, শ্রান্ত প্রাণে আয়!
মূর্ছাহত হৃদয়ের 'পরে
      চিরাগত প্রেয়সীর প্রায়
           আয়, নিদ্রা আয়!


<|endoftext|> 


<|startoftext|>


অন্ধকারের উৎস হতে উৎসারিত আলো
       সেই তো তোমার আলো।
সকল দ্বন্দ্ব-বিরোধ-মাঝে জাগ্রত যে ভালো,
       সেই তো তোমার ভালো।
পথের ধুলায় বক্ষ পেতে রয়েছে যেই গেহ
       সেই তো তোমার গেহ।
সমর-ঘাতে অমর করে রুদ্র নিঠুর স্নেহ
       সেই তো তোমার স্নেহ।
সব ফুরালে বাকি রহে অদৃশ্য যেই দান
       সেই তো তোমার দান।
মৃত্যু আপন পাত্রে ভরি বহিছে যেই প্রাণ
       সেই তো তোমার প্রাণ।
বিশ্বজনের পায়ের তলে ধূলিময় যে ভূমি
       সেই তো স্বর্গভূমি।
সবায় নিয়ে সবার মাঝে লুকিয়ে আছ তুমি
       সেই তো আমার তুমি।
<|endoftext|> 


<|startoftext|>


ডাক্তার সার্‌ নীলরতন সরকার
          বন্ধুবরেষু
অন্ধতামসগহ্বর হতে
          ফিরিনু সূর্যালোকে।
বিস্মিত হয়ে আপনার পানে
          হেরিনু নূতন চোখে।
মর্তের প্রাণরঙ্গভূমিতে
          যে চেতনা সারারাতি
সুখদুঃখের নাট্যলীলায়
          জ্বেলে রেখেছিল বাতি
সে আজি কোথায় নিয়ে যেতে চায়
          অচিহ্নিতের পারে,
নবপ্রভাতের উদয়সীমায়
          অরূপলোকের দ্বারে।
আলো-আঁধারের ফাঁকে দেখা যায়
          অজানা তীরের বাসা,
ঝিমঝিমি করে শিরায় শিরায়
          দূর নীলিমার ভাষা।
সে ভাষায় আমি চরম অর্থ
          জানি কিবা নাহি জানি--
ছন্দের ডালি সাজানু তা দিয়ে,
          তোমারে দিলাম আনি।
রবীন্দ্রনাথ ঠাকুর
<|endoftext|> 


<|startoftext|>


অন্নহারা গৃহহারা চায় ঊর্ধ্বপানে,
               ডাকে ভগবানে।
যে দেশে সে ভগবান মানুষের হৃদয়ে হৃদয়ে
    সাড়া দেন বীর্যরূপে দুঃখে কষ্টে ভয়ে,
        সে দেশের দৈন্য হবে ক্ষয়,
              হবে তার জয়।
<|endoftext|> 


<|startoftext|>


অনিত্যের যত আবর্জনা
     পূজার প্রাঙ্গণ হতে
           প্রতিক্ষণে করিয়ো মার্জনা।
<|endoftext|> 


<|startoftext|>


অনেক মালা গেঁথেছি মোর
       কুঞ্জতলে,
সকালবেলার অতিথিরা
       পরল গলে।
সন্ধ্যেবেলা কে এল আজ
       নিয়ে ডালা!
গাঁথব কি হায় ঝরা পাতায়
       শুকনো মালা!
<|endoftext|> 


<|startoftext|>


অনেকদিনের এই ডেস্কো--
        আনমনা কলমের কালিপড়া ফ্রেস্কো
                   দিয়েছে বিস্তর দাগ ভুতূড়ে রেখার।
                         যমজ সোদর ওরা যে সব লেখার--
                            ছাপার লাইনে পেল ভদ্রবেশে ঠাঁই,
                                  তাদের স্মরণে এরা নাই।
                         অক্সফোর্ড ডিক্সনারি, পদকল্পতরু,
                            ইংরেজ মেয়ের লেখা "সাহারার মরু'
                                  ভ্রমণের বই, ছবি আঁকা,
                            এগুলোর একপাশে চা রয়েছে ঢাকা
                         পেয়ালায় মডার্‌ন্‌ রিভিয়ুতে চাপা।
                                  পড়ে আছে সদ্যছাপা
                            প্রুফগুলো কুঁড়েমির উপেক্ষায়।
                                      বেলা যায়,
                            ঘড়িতে বেজেছে সাড়ে পাঁচ,
                                  বৈকালী ছায়ার নাচ
        মেঝেতে হয়েছে শুরু, বাতাসে পর্দায় লেগে দোলা।
             খাতাখানি আছে খোলা।--
                   আধঘণ্টা ভেবে মরি,
             প্যান্থীজ্‌ম্‌ শব্দটাকে বাংলায় কী করি।
 
        পোষা বেজি হেনকালে দ্রুতগতি এখানে সেখানে
             টেবিল চৌকির নীচে ঘুরে গেল কিসের সন্ধানে--
                   দুই চক্ষু ঔৎসুক্যের দীপ্তিজলা,
             তাড়াতাড়ি দেখে গেল আলমারির তলা
                         দামি দ্রব্য যদি কিছু থাকে;
                   ঘ্রাণ কিছু মিলিল না তীক্ষ্ন নাকে
             ঈপ্সিত বস্তুর।  ঘুরে ফিরে অবজ্ঞায় গেল চলে,
        এ ঘরে সকলি ব্যর্থ আরসুলার খোঁজ নেই ব'লে।
 
                            আমার কঠিন চিন্তা এই,
                         প্যান্থীজ্‌ম্‌ শব্দটার বাংলা বুঝি নেই।
<|endoftext|> 


<|startoftext|>


অপরাধ যদি ক'রে থাকো
    কেন ঢাকো
             মিথ্যা মোর কাছে।
             শাসনের দণ্ড সে কি এই হাতে আছে
             যে হাতে তোমার কণ্ঠে পরায়েছি বরণের হার।
                                শাস্তি এ আমার।
                       ভাগ্যেরে করেছি জয়
             এ বিশ্বাসে মনে মনে ছিলাম নির্ভয়।
                       আলস্যে কি ভেবেছিনু তাই--
             সাধনার আয়োজনে আর মোর প্রয়োজন নাই।
    রুষ্ট ভাগ্য ভেঙে দিল অহংকার।
             যা ঘটিল তাই আমি করিনু স্বীকার।
    ক্ষমা করো মোরে।
             আপনারে রেখেছিনু কারাগার ক'রে
    তোমারে ঘিরিয়া,
             পীড়িয়াছি ফিরিয়া ফিরিয়া
    দিনে রাতে।
             কখনো অজ্ঞাতে
             যেখানে বেদনা তব সেখানে দিয়েছি মোর ভার।
    বিষম দুঃসহ বোঝা এ ভালোবাসার
             সেখানে দিয়েছি চেপে ভালোবাসা নেই যেখানেতে।
             বসেছি আসন পেতে
    যেখানে স্থানের টানাটানি।
                       হায় জানি,
             কী ব্যথা কঠোর!
    এ প্রেমের কারাগারে মোর
             যন্ত্রণায় জাগি
             সুরঙ্গ কেটেছ যদি পরিত্রাণ লাগি
    দোষ দিব কারে।
    শাস্তি তো পেয়েছ তুমি এতদিন সেই রুদ্ধদ্বারে।
             সে শাস্তির হোক অবসান।
    আজ হতে মোর শাস্তি শুরু হবে, বিধির বিধান।
<|endoftext|> 


<|startoftext|>


অপরিচিতের দেখা বিকশিত ফুলের উৎসবে
পল্লবের সমারোহে।
                   মনে পড়ে, সেই আর কবে
দেখেছিনু শুধু ক্ষণকাল।
                   খর সূর্যকরতাপে
নিষ্ঠুর বৈশাখবেলা ধরণীর রুদ্র অভিশাপে
বন্দী করেছিল তৃষ্ণাজালে।
                   শুষ্ক তরু,
                             ম্লান বন,
অবসন্ন পিককণ্ঠ,
                 শীর্ণচ্ছায়া অরণ্য নির্জন।
          সেই তীব্র আলোকেতে দেখিলাম দীপ্ত মূর্তি তার--
জ্বালাময় আঁখি,
                   বর্ণচ্ছটাহীন বেশ,
                                      নির্বিকার,
মুখচ্ছবি।
          বিরলপল্লব স্তব্ধ বনবীথি 'পরে
নিঃশব্দ মধ্যাহ্নবেলা দূর হতে মুক্তকণ্ঠ স্বরে
করেছি বন্দনা।
          জানি, সে না-শোনা সুর গেছে ভেসে
শূন্যতলে।
          সেও ভালো, তবু সে তো তাহারই উদ্দেশে
একদা অর্পিয়াছিনু স্পষ্টবাণী, সত্য নমস্কার,
অসংকোচে পূজা-অর্ঘ্য
                   --সেই জানি গৌরব আমার।
আজ ক্ষুব্ধ ফাল্গুনের কলস্বরে মত্ততাহিল্লোলে
মদির আকাশ।
                   আজি মোর এ অশান্ত চিত্ত দোলে
উদ্‌ভ্রান্ত পবনবেগে।
                   আজি তারে যে বিহ্বল চোখে
হেরিলাম, সে যে হায় পুষ্পরেণু-আবিল আলোকে
মাধুর্যের ইন্দ্রজালে রাঙা।
                             তাই মোর কণ্ঠস্বর
আবেগে জড়িত রুদ্ধ।
                   পাই নাই শান্ত অবসর
চিনিবারে, চেনাবারে।
                   কোনো কথা বলা হল না যে,
মোহমুগ্ধ ব্যর্থতার সে বেদনা চিত্তে মোর বাজে।
<|endoftext|> 


<|startoftext|>


অবকাশপদ্মে বাণী
      রচে পাদপীঠ।
সেই পদ্মে ছিদ্র রচে
      তুচ্ছ বাক্যকীট।
<|endoftext|> 


<|startoftext|>


অব্যক্তের অন্তঃপুরে উঠেছিলে জেগে,
তার পর হতে তরু, কী ছেলেখেলায়
নিজেরে ঝরায়ে চল চলাহীন বেগে,
পাওয়া দেওয়া দুই তব হেলায়-ফেলায়।
প্রাণের উৎসাহ নাহি পায় সীমা খুঁজি
মর্মরিত মাধুর্যের সৌরভসম্পদে।
মৃত্যুর উৎসাহ সেও অফুরন্ত বুঝি
জীবনের বিত্তনাশ করে পদে পদে।
আপনার সার্থকতা আপনার প্রতি
আনন্দিত ঔদাসীন্যে; পাও কোন্‌ সুধা
রিক্ততায়; পরিতাপহীন আত্মক্ষতি
মিটায় জীবনযজ্ঞে মরণের ক্ষুধা।
এমনি মৃত্যুর সাথে হোক মোর চেনা,
প্রাণেরে সহজে তার করিব খেলেনা। 
<|endoftext|> 


<|startoftext|>


অবসন্ন আলোকের
শরতের সায়াহ্নপ্রতিমা--
সংখ্যাহীন তারকার শান্ত নীরবতা
স্তব্ধ তার হৃদয়গহনে,
প্রতি ক্ষণে নিশ্বসিত নিঃশব্দ শুশ্রূষা।
আঁধারের গুহা দিয়ে
আসে তার জাগরণপথে
হতাশ্বাস রজনীর মন্থর প্রহরগুলি
প্রভাতের শুকতারা-পানে
পূজাগন্ধী বাতাসের
হিমস্পর্শ লয়ে।
সায়াহ্নের ম্লানদীপ্তি
সে করুণচ্ছবি
ধরিল কল্যাণরূপ
আজি প্রাতে অরুণকিরণে;
দেখিলাম, ধীরে আসে আশীর্বাদ বহি
শেফালিকুসুমরুচি আলোর থালায়।
<|endoftext|> 


<|startoftext|>


অবোধ হিয়া বুঝে না বোঝে,
      করে সে এ কী ভুল--
তারার মাঝে কাঁদিয়া খোঁজে
      ঝরিয়া-পড়া ফুল।
<|endoftext|> 


<|startoftext|>


অভিমান ক'রে কোথায় গেলি,
       আয় মা ফিরে, আয় মা ফিরে আয়।
দিন রাত কেঁদে কেঁদে ডাকি
       আয় মা ফিরে, আয় মা ফিরে আয়।
সন্ধে হল, গৃহ অন্ধকার,
       মা গো, হেথায় প্রদীপ জ্বলে না।
একে একে সবাই ঘরে এল,
       আমায় যে মা, "মা' কেউ বলে না।
সময় হল বেঁধে দেব চুল,
       পরিয়ে দেব রাঙা কাপড়খানি।
সাঁজের তারা সাঁজের গগনে --
       কোথায় গেল, রানী আমার রানী!
 
ও মা, রাত হল, আঁধার করে আসে,
       ঘরে ঘরে প্রদীপ নিবে যায়।
আমার ঘরে ঘুম নেইকো শুধু --
       শূন্য শেজ শূন্যপানে চায়।
কোথায় দুটি নয়ন ঘুমে ভরা,
সেই নেতিয়ে-পড়া ঘুমিয়ে-পড়া মেয়ে।
       শ্রান্ত দেহ ঢুলে ঢুলে পড়ে,
তবু মায়ের তরে আছে বুঝি চেয়ে।
 
আঁধার রাতে চলে গেলি তুই,
আঁধার রাতে চুপি চুপি আয়।
কেউ তো তোরে দেখতে পাবে না,
       তারা শুধু তারার পানে চায়।
পথে কোথাও জনপ্রাণী নেই,
       ঘরে ঘরে সবাই ঘুমিয়ে আছে।
মা তোর শুধু একলা দ্বারে বসে,
       চুপি চুপি আয় মা, মায়ের কাছে।
আমি তোরে নুকিয়ে রেখে দেব,
       রেখে দেব বুকের মধ্যে করে --
থাক্‌, মা, সে তার পাষাণ হৃদি নিয়ে
       অনাদর যে করেছে তোরে।
মলিন মুখে গেলি তাদের কাছে --
তবু তারা নিলে না মা কোলে?
বড়ো বড়ো আঁখি দুখানি
       রইলি তাদের মুখের পানে তুলে?
এ জগৎ কঠিন -- কঠিন --
       কঠিন, শুধু মায়ের প্রাণ ছাড়া।
সেইখানে তুই আয় মা ফিরে আয় --
       এত ডাকি দিবি নে কি সাড়া?
 
হে ধরণী, জীবের জননী,
       শুনেছি যে মা তোমায় বলে।
তবে কেন তোর কোলে সবে
       কেঁদে আসে কেঁদে যায় চলে।
তবে কেন তোর কোলে এসে
       সন্তানের মেটে না পিপাসা।
কেন চায় -- কেন কাঁদে সবে,
       কেন কেঁদে পায় না ভালোবাসা।
কেন হেথা পাষাণ পরান
       কেন সবে নীরস নিষ্ঠুর!
কেঁদে কেঁদে দুয়ারে যে আসে
       কেন তারে করে দেয় দূর!
কেঁদে যে-জন ফিরে চলে যায়,
       তার তরে কাঁদিস নে কেহ --
এই কি মা জননীর প্রাণ!
       এই কি মা জননীর স্নেহ!
 
ফুলের দিনে সে যে চলে গেল,
       ফুল ফোটা সে দেখে গেল না।
ফুলে ফুলে ভরে গেল বন,
       একটি সে তো পরতে পেল না।
ফুল ফোটে, ফুল ঝরে যায় --
       ফুল নিয়ে আর সবাই পরে।
ফিরে এসে সে যদি দাঁড়ায়,
       একটিও রবে না তার তরে!
তার তরে মা কেবল আছে,
       আছে শুধু জননীর স্নেহ,
আছে শুধু মা'র অশ্রুজল --
       কিছু নাই, নাই আর কেহ।
খেলত যারা তারা খেলতে গেছে,
       হাসত যারা তারা আজও হাসে,
তার তরে কেহ ব'সে নেই,
       মা শুধু রয়েছে তারি আশে!
 
হায় বিধি, এ কি ব্যর্থ হবে!
       ব্যর্থ হবে মা'র ভালোবাসা!
কত জনের কত আশা পুরে,
       ব্যর্থ হবে মার প্রাণের আশা!
<|endoftext|> 


<|startoftext|>


অমন দীননয়নে তুমি
      চেয়ো না।
অমন সুধা করুণ সুরে
      গেয়ো না।
সকালবেলা সকল কাজে
আসিতে যেতে পথের মাঝে
আমারি এই আঙিনা দিয়ে
      যেয়ো না।
অমন দীননয়নে তুমি
      চেয়ো না।
মনের কথা রেখেছি মনে
      যতনে,
ফিরিছ মিছে মাগিয়া সেই
      রতনে।
তুচ্ছ অতি, কিছু সে নয়,
দু চারি ফোঁটা অশ্রু ময়
একটি শুধু শোণিত-রাঙা
      বেদনা।
অমন দীননয়নে তুমি
      চেয়ো না।
কাহার আশে দুয়ারে কর
      হানিছ?
না জানি তুমি কী মোরে মনে
      মানিছ!
রয়েছি হেথা লুকাতে লাজ,
নাহিকো মোর রানীর সাজ,
পরিয়া আছি জীর্ণচীর
      বাসনা।
অমন দীননয়নে তুমি
      চেয়ো না।
কী ধন তুমি এনেছ ভরি
      দু হাতে।
অমন করি যেয়ো না ফেলি
      ধুলাতে।
এ ঋণ যদি শুধিতে চাই
কী আছে হেন, কোথায় পাই--
জনম-তরে বিকাতে হবে
      আপনা।
অমন দীননয়নে তুমি
      চেয়ো না।
ভেবেছি মনে, ঘরের কোণে
      রহিব।
গোপন দুখ আপন বুকে
      বহিব।
কিসের লাগি করিব আশা,
বলিতে চাহি, নাহিকো ভাষা--
রয়েছে সাধ, না জানি তার
      সাধনা।
অমন দীননয়নে তুমি
      চেয়ো না।
যে-সুর তুমি ভরেছ তব
      বাঁশিতে
উহার সাথে আমি কি পারি
          গাহিতে?
গাহিতে গেলে ভাঙিয়া গান
উছলি উঠে সকল প্রাণ,
না মানে রোধ অতি অবোধ
           রোদনা।
অমন দীননয়নে তুমি
            চেয়ো না।
এসেছ তুমি গলায় মালা
         ধরিয়া--
নবীন বেশ, শোভন ভূষা
         পরিয়া।
হেথায় কোথা কনক-থালা,
কোথায় ফুল, কোথায় মালা--
বাসরসেবা করিবে কে বা
         রচনা?
অমন দীননয়নে তুমি
         চেয়ো না।
ভুলিয়া পথ এসেছ, সখা,
         এ ঘরে।
অন্ধকারে মালা-বদল
          কে করে!
সন্ধ্যা হতে কঠিন ভুঁয়ে
একাকী আমি রয়েছি শুয়ে,
নিবায়ে দীপ জীবননিশি
         যাপনা!
অমন দীননয়নে আর
         চেয়ো না।
<|endoftext|> 


<|startoftext|>


অযুত বৎসর আগে হে বসন্ত, প্রথম ফাল্গুনে
              মত্ত কুতূহলী,
প্রথম যেদিন খুলি নন্দনের দক্ষিণ-দুয়ার
              মর্তে এলে চলি,
অকস্মাৎ দাঁড়াইলে মানবের কুটিরপ্রাঙ্গণে
              পীতাম্বর পরি,
উতলা উত্তরী হতে উড়াইয়া উন্মাদ পবনে
              মন্দারমঞ্জরী,
দলে দলে নরনারী ছুটে এল গৃহদ্বার খুলি
              লয়ে বীণা বেণু--
মাতিয়া পাগল নৃত্যে হাসিয়া করিল হানাহানি
              ছুঁড়ি পুষ্পরেণু।
 
সখা, সেই অতিদূর সদ্যোজাত আদি মধুমাসে
              তরুণ ধরায়
এনেছিলে যে কুসুম ডুবাইয়া তপ্ত কিরণের
              স্বর্ণমদিরায়,
সেই পুরাতন সেই চিরন্তন অনন্ত প্রবীণ
              নব পুষ্পরাজি
বর্ষে বর্ষে আনিয়াছ-- তাই লয়ে আজো পুনর্বার
              সাজাইলে সাজি।
তাই সে পুষ্পে লিখা জগতের প্রাচীন দিনের
              বিস্মৃত বারতা,
তাই তার গন্ধে ভাসে ক্লান্ত লুপ্ত লোকলোকান্তের
              কান্ত মধুরতা।
 
তাই আজি প্রস্ফুটিত নিবিড় নিকুঞ্জবন হতে
              উঠিছে উচ্ছ্বাসি
লক্ষ দিনযামিনীর যৌবনের বিচিত্র বেদনা,
              অশ্রু গান হাসি।
যে মালা গেঁথেছি আজি তোমারে সঁপিতে উপহার
              তারি দলে দলে
নামহারা নায়িকার পুরাতন আকাঙক্ষাকাহিনী
              আঁকা অশ্রুজলে।
সযত্নসেচনসিক্ত নবোন্মুক্ত এই গোলাপের
              রক্ত পত্রপুটে
কম্পিত কুণ্ঠিত কত অগণ্য চুম্বন-ইতিহাস
              রহিয়াছে ফুটে।
 
আমার বসন্তরাতে চারি চক্ষে জেগে উঠেছিল
              যে-কয়টি কথা,
তোমার কুসুমগুলি হে বসন্ত, সে গুপ্ত সংবাদ
              নিয়ে গেল কোথা?
সে চম্পক, সে বকুল, সে চঞ্চল চকিত চামেলি
              স্মিত শুভ্রমুখী,
তরুণী রজনীগন্ধা আগ্রহে উৎসুক-উন্নমিতা,
              একান্ত কৌতুকী,
কয়েক বসন্তে তারা আমার যৌবনকাব্যগাথা
              লয়েছিল পড়ি।
কণ্ঠে কণ্ঠে থাকি তারা শুনেছিল দুটি বক্ষোমাঝে
              বাসনা-বাঁশরি।
 
ব্যর্থ জীবনের সে কয়খানি পরম অধ্যায়
              ওগো মধুমাস,
তোমার কুসুমগন্ধে বর্ষে বর্ষে শূন্যে জলে স্থলে
              হইবে প্রকাশ।
বকুলে চম্পকে তারা গাঁথা হয়ে নিত্য যাবে চলি
              যুগে যুগান্তরে,
বসন্তে বসন্তে তারা কুঞ্জে কুঞ্জে উঠিবে আকুলি
              কুহুকলস্বরে।
অমর বেদনা মোর হে বসন্ত, রহি গেল তব
              মর্মরনিশ্বাসে--
উত্তপ্ত যৌবনমোহ রক্তরৌদ্রে রহিল রঞ্জিত
              চৈত্রসন্ধ্যাকাশে।
<|endoftext|> 


<|startoftext|>


অয়ি ধূলি, অয়ি তুচ্ছ, অয়ি দীনহীনা,
সকলের নিম্নে থাক নীচতম জনে
বক্ষে বাঁধিবার তরে; সহি সর্ব ঘৃণা
কারে নাহি কর ঘৃণা। গৈরিক বসনে
হে ব্রতচারিণী তুমি সাজি উদাসীনা
বিশ্বজনে পালিতেছ আপন ভবনে।
নিজেরে গোপন করি, অয়ি বিমলিনা,
সৌন্দর্য বিকশি তোল বিশ্বের নয়নে।
বিস্তারিছ কোমলতা হে শুষ্ক কঠিনা--
হে দরিদ্রা, পূর্ণা তুমি রত্নে ধান্যে ধনে।
হে আত্মবিস্মৃতা, বিশ্বচরণবিলীনা,
বিস্মৃতেরে ঢেকে রাখ অঞ্চল-বসনে।
নূতনেরে নির্বিচারে কোলে লহ তুলি,
পুরাতনে বক্ষে ধর হে জননী ধূলি।
<|endoftext|> 


<|startoftext|>


অয়ি সন্ধ্যে,
    অনন্ত আকাশতলে বসি একাকিনী,
          কেশ এলাইয়া
    মৃদু মৃদু ও কী কথা   কহিস আপন মনে
          গান গেয়ে গেয়ে,
        নিখিলের মুখপানে চেয়ে।
    প্রতিদিন শুনিয়াছি, আজও তোর কথা
          নারিনু বুঝিতে।
    প্রতিদিন শুনিয়াছি,  আজও তোর গান
          নারিনু শিখিতে।
        চোখে লাগে ঘুমঘোর,  
        প্রাণ শুধু ভাবে হয় ভোর।
      হৃদয়ের অতিদূর দূর দূরান্তরে
      মিলাইয়া কণ্ঠস্বর তোর কন্ঠস্বরে
          উদাসী প্রবাসী যেন
      তোর সাথে তোরি গান করে।
    
    অয়ি সন্ধ্যা, তোরি যেন স্বদেশের প্রতিবেশী
       তোরি যেন আপনার ভাই
    প্রাণের প্রবাসে মোর দিশা হারাইয়া
          বেড়ায় সদাই।
          শোনে যেন স্বদেশের গান,
          দূর হতে কার পায় সাড়া
          খুলে দেয় প্রাণ।
          যেন কী পুরোনো স্মৃতি
          জাগিয়া উঠে রে ওই গানে।
          ওই তারকার মাঝে  যেন তার গৃহ ছিল,
          হাসিত কাঁদিত ওইখানে।
          আর বার ফিরে যেতে চায়
          পথ তবু খুঁজি না পায়।
    কত-না পুরানো কথা, কত-না হারানো গান,
           কত না প্রাণের দীর্ঘশ্বাস,  
   শরমের  আধো হাসি,      সোহাগের আধো বাণী,
          প্রণয়ের আধো মৃদু ভাষ,
          সন্ধ্যা, তোর ওই অন্ধকারে
          হারাইয়া গেছে একেবারে।
          পূর্ণ করি অন্ধকার তোর
          তারা সবে ভাসিয়া বেড়ায়
          যুগান্তের প্রশান্ত হৃদয়ে
          ভাঙাচোরা জগতের প্রায়।
    যবে এই নদীতীরে        বসি তোর পদতলে
          তারা সবে দলে দলে আসে  
          প্রাণেরে ঘেরিয়া চারি পাশে;
    হয়তো একটি হাসি       একটি আধেক হাসি
          সমুখেতে ভাসিয়া বেড়ায়,
          কভু ফোটে কভু বা মিলায়।
    আজি আসিয়াছি সন্ধ্যা, বসি তোর অন্ধকারে
             মুদিয়া নয়ন
    সাধ গেছে গাহিবারে--মৃদু  স্বরে শুনাবারে
             দু-চারিটি গান।
    যেথায় পুরোনো গান      যেথায় হারানো হাসি
             যেথা আছে বিস্মৃত স্বপন
    সেইখানে সযতনে        রেখে দিস গানগুলি,
             রচে দিস সমাধিশয়ন।
             জানি সন্ধ্যা, জানি তোর স্নেহ,
             গোপনে ঢাকিবি তার দেহ
    বসিয়া সমাধি-'পরে      নিষ্ঠুরকৌতুকভরে
             দেখিস হাসে না যেন কেহ।
             ধীরে শুধু ঝরিবে শিশির,
             মৃদু শ্বাস ফেলিবে সমীর।
             স্তব্ধতা কপোলে হাত দিয়ে
             একা সেথা রহিবে বসিয়া,  
             মাঝে মাঝে দু-একটি তারা
             সেথা আসি পড়িবে খসিয়া।
<|endoftext|> 


<|startoftext|>


অলকায় অন্ত নাই
      মানিক-মোতির,
অরুচি হয়েছে তাই
      অলকাপতির,
গলায় মালার তরে
      মাগিয়াছে ফুল--
কাননের আদরিণী
      এসো গো পারুল।
<|endoftext|> 


<|startoftext|>


অশ্রুস্রোতে স্ফীত হয়ে বহে বৈতরণী,
চৌদিকে চাপিয়া আছে আঁধার রজনী।
পূর্ব তীর হতে হু হু আসিছে নিশ্বাস,
যাত্রী লয়ে পশ্চিমেতে চলেছে তরণী।
মাঝে মাঝে দেখা দেয় বিদ্যুৎ-বিকাশ,
কেহ কারে নাহি চিনে ব'সে নতশিরে।
গলে ছিল বিদায়ের অশ্রুকণা-হার,
ছিন্ন হয়ে একে একে ঝ'রে পড়ে নীরে।
ওই বুঝি দেখা যায় ছায়া-পরপার,
অন্ধকারে মিটি মিটি তারা-দীপ জ্বলে।
হোথায় কি বিস্মরণ, নিঃস্বপ্ন নিদ্রার
শয়ন রচিয়া দিবে ঝরা ফুলদলে!
অথবা অকূলে শুধু অনন্ত রজনী
ভেসে চলে কর্ণধারবিহীন তরণী!
<|endoftext|> 


<|startoftext|>


   শোভনা
অস্তরবি-কিরণে তব জীবন-শতদল
         মুদিল তার আঁখি।
মরমে যাহা ব্যাপ্ত ছিল স্নিগ্ধ পরিমল
         মরণে নিল ঢাকি।
নিয়ে গেল সে বিদায়কালে মোদের আঁখিজল
         মাধুরী-সুধা সাথে।
নূতন লোকে শোভনারূপ জাগিবে উজ্জ্বল
         বিমল নবপ্রাতে।
<|endoftext|> 


<|startoftext|>


অস্তসিন্ধু পার হয়ে
          এল মোর বিদায় বারতা,
এ ছবিতে রয়ে গেল
          "মনে রেখো' এই দুটি কথা।
<|endoftext|> 


<|startoftext|>




অসুস্থ শরীরখানা
কোন্‌ অবরুদ্ধ ভাষা করিছে বহন,
বাণীর ক্ষীণতা
মুহ্যমান আলোকেতে রচিতেছে অস্পষ্টের কারা।
নির্ঝর যখন ছোটে পরিপূর্ণ বেগে
বহুদূর দুর্গমেরে করিবারে জয়--
গর্জন তাহার
অস্বীকার করি চলে গুহার সংকীর্ণ আত্মীয়তা,
ঘোষণা করিতে থাকে নিখিল বিশ্বের অধিকার।
বলহারা ধারা তার মৃদু হয় যবে
বৈশাখের শীর্ণ শুষ্কতায়--
হারায় আপন মন্দ্রধ্বনি,
কৃশতম হয়ে আসে আপনার কাছে
আপনার পরিচয়।
খণ্ড খণ্ড কুণ্ড-মাঝে
ক্লান্ত তার গতিস্রোত লীন হয়ে থাকে।
তেমনি আমার রুগ্ন বাণী
স্পর্ধা হারায়েছে তার,
শক্তি নাই জীবনের সঞ্চিত গ্লানিরে
ধিক্কার দিবার।
আত্মগত ক্লিষ্ট জীবনের কুহেলিকা
তাহার বিশ্বের দৃষ্টি করিছে হরণ।
হে প্রভাতসূর্য,
আপনার শুভ্রতম রূপ
তোমার জ্যোতির কেন্দ্রে হেরিব উজ্জ্বল,
প্রভাতধ্যানেরে মোর সেই শক্তি দিয়ে
করো আলোকিত;
দুর্বল প্রাণের দৈন্য
হিরণ্‌ময় ঐশ্বর্যে তোমার
দূর করি দাও,
পরাভূত রজনীর অপমান-সহ।
<|endoftext|> 


<|startoftext|>


অসীম ধন তো আছে তোমার
            তাহে সাধ না মেটে।
নিতে চাও তা আমার হাতে
            কণায় কণায় বেঁটে।
দিয়ে      তোমার রত্নমণি
            আমায় করলে ধনী,
   এখন দ্বারে এসে ডাক,
            রয়েছি দ্বার এঁটে।
 
আমায় তুমি কর দাতা
            আপনি ভিক্ষু হবে,
বিশ্বভুবন মাতল যে তাই
            হাসির কলরবে।
তুমি      রইবে না ওই রথে,
            নামবে ধুলাপথে,
   যুগযুগান্ত আমার সাথে
            চলবে হেঁটে হেঁটে।
<|endoftext|> 


<|startoftext|>


অগ্নিবীণা বাজাও তুমি


                  কেমন করে।


আকাশ কাঁপে তারার আলোর


                  গানের ঘোরে।


          তেমনি করে আপন হাতে


          ছুঁলে আমার বেদনাতে,


          নূতন সৃষ্টি জাগল বুঝি


                       জীবন-'পরে।


বাজে বলেই বাজাও তুমি--


         সেই গরবে


ওগো প্রভু,আমার প্রাণে


         সকল স'বে।


             বিষম তোমার বহ্নিঘাতে


             বারে বারে আমার রাতে


             জ্বালিয়ে দিলে নূতন তারা


                            ব্যথায় ভরে।
<|endoftext|> 


<|startoftext|>


অঙ্গের বাঁধনে বাঁধাপড়া আমার প্রাণ


আকস্মিক চেতনার নিবিড়তায়


চঞ্চল হয়ে ওঠে ক্ষণে ক্ষণে,


তখন কোন্‌ কথা জানাতে তার এত অধৈর্য।


--যে কথা দেহের অতীত।


খাঁচার পাখির কণ্ঠে যে বাণী


সে তো কেবল খাঁচারি নয়,


তার মধ্যে গোপনে আছে সুদূর অগোচরের অরণ্য-মর্মর,


আছে করুণ বিস্মৃতি।


সামনে তাকিয়ে চোখের দেখা দেখি--


এ তো কেবলি দেখার জাল-বোনা নয়।--


বসুন্ধরা তাকিয়ে থাকেন নির্নিমেষে


দেশ-পারানো কোন্‌ দেশের দিকে,


দিগ্বলয়ের ইঙ্গিতলীন


কোন্‌ কল্পলোকের অদৃশ্য সংকেতে।


দীর্ঘপথ ভালোমন্দয় বিকীর্ণ,


রাত্রিদিনের যাত্রা দুঃখসুখের বন্ধুর পথে।


শুধু কেবল পথ চলাতেই কি এ পথের লক্ষ্য?


ভিড়ের কলরব পেরিয়ে আসছে গানের আহ্বান,


তার সত্য মিলবে কোন্‌খানে?


মাটির তলায় সুপ্ত আছে বীজ।


তাকে স্পর্শ করে চৈত্রের তাপ,


মাঘের হিম, শ্রাবণের বৃষ্টিধারা।


অন্ধকারে সে দেখছে অভাবিতের স্বপ্ন।


স্বপ্নেই কি তার শেষ?


উষার আলোয় তার ফুলের প্রকাশ;


আজ নেই, তাই বলে কি নেই কোনোদিনই?
<|endoftext|> 


<|startoftext|>


অচিন্ত্য এ ব্রহ্মান্ডের লোকলোকান্তরে


অনন্ত শাসন যাঁর চিরকালতরে


প্রত্যেক অণুর মাঝে হতেছে প্রকাশ,


যুগে যুগে মানবের মহা ইতিহাস


বহিয়া চলেছে সদা ধরণীর 'পর


যাঁর তর্জনীর ছায়া, সেই মহেশ্বর


আমার চৈতন্যমাঝে প্রত্যেক পলকে


করিছেন অধিষ্ঠান; তাঁহারি আলোকে


চক্ষু মোর দৃষ্টিদীপ্ত, তাঁহারি পরশে


অঙ্গ মোর স্পর্শময় প্রাণের হরষে।


যেথা চলি, যেথা রহি, যেথা বাস করি


প্রত্যেক নিশ্বাসে মোর এই কথা স্মরি


আপন-মস্তক-'পরে সর্বদা সর্বথা


বহিব তাঁহার গর্ব, নিজের নম্রতা।
<|endoftext|> 


<|startoftext|>


অজস্র দিনের আলো,


জানি, একদিন


দু চক্ষুরে দিয়েছিলে ঋণ।


ফিরায়ে নেবার দাবি জানায়েছ আজ


তুমি, মহারাজ।


শোধ করে দিতে হবে জানি,


তবু কেন সন্ধ্যাদীপে


ফেল ছায়াখানি।


রচিলে যে আলো দিয়ে তব বিশ্বতল


আমি সেথা অতিথি কেবল।


হেথা হোথা যদি পড়ে থাকে


কোনো ক্ষুদ্র ফাঁকে


নাই হল পুরা


সেটুকু টুকুরা--


রেখে যেয়ো ফেলে


অবহেলে,


যেথা তব রথ


শেষ চিহ্ন রেখে যায় অন্তিম ধুলায়


সেথায় রচিতে দাও আমার জগৎ।


অল্প কিছু আলো থাক্‌,


অল্প কিছু ছায়া


আর কিছু মায়া।


ছায়াপথে লুপ্ত আলোকের পিছু


হয়তো কুড়ায়ে পাবে কিছু--


কণামাত্র লেশ


তোমার ঋণের অবশেষ।
<|endoftext|> 


<|startoftext|>


১১১


অজানা ফুলের গন্ধের মতো


তোমার হাসিটি, প্রিয়,


সরল, মধুর, কী অনির্বচনীয়॥   
<|endoftext|> 


<|startoftext|>


অত্যাচারীর বিজয়তোরণ


      ভেঙেছে ধুলার 'পর,


শিশুরা তাহারই পাথরে আপন


      গড়িছে খেলার ঘর।
<|endoftext|> 


<|startoftext|>




অতিথি ছিলাম যে বনে সেথায়


      গোলাপ উঠিল ফুটে--


"ভুলো না আমায়' বলিতে বলিতে


      কখন পড়িল লুটে।
<|endoftext|> 


<|startoftext|>


অদৃষ্টের হাতে লেখা সূক্ষ্ম এক রেখা,


সেই পথ বয়ে সবে হয় অগ্রসর।


কত শত ভাগ্যহীন ঘুরে মরে সারাদিন


প্রেম পাইবার আগে মৃত্যু দেয় দেখা,


এত দূরে আছে তার প্রাণের দোসর!


কখন বা তার চেয়ে ভাগ্য নিরদয়,


প্রণয়ী মিলিল যদি--অতি অসময়!


"হৃদয়টি?' "দিয়াছি তা!' কান্দিয়া সে কহে,


"হাতখানি প্রিয়তম?' "নহে, নহে, নহে!'
<|endoftext|> 


<|startoftext|>


অধরের কানে যেন অধরের ভাষা।


দোঁহার হৃদয় যেন দোঁহে পান করে।


গৃহ ছেড়ে নিরুদ্দেশ দুটি ভালোবাসা


তীর্থযাত্রা করিয়াছে অধর সংগমে।


দুইটি তরঙ্গ উঠি প্রেমের নিয়মে


ভাঙিয়া মিলিয়া যায় দুইটি অধরে।


ব্যাকুল বাসনা দুটি চাহে পরস্পরে


দেহের সীমায় আসি দুজনের দেখা।


প্রেম লিখিতেছে গান কোমল আখরে


অধরেতে থর থরে চুম্বনের লেখা।


দুখানি অধর হতে কুসুমচয়ন,


মালিকা গাঁথিবে বুঝি ফিরে গিয়ে ঘরে।


দুটি অধরের এই মধুর মিলন


দুইটি হাসির রাঙা বাসরশয়ন॥
<|endoftext|> 


<|startoftext|>


অধিকার বেশি কার বনের উপর


সেই তর্কে বেলা হল, বাজিল দুপর।


বকুল কহিল, শুন বান্ধব-সকল,


গন্ধে আমি সর্ব বন করেছি দখল।


পলাশ কহিল শুনি মস্তক নাড়িয়া,


বর্ণে আমি দিগ্‌বিদিক রেখেছি কাড়িয়া।


গোলাপ রাঙিয়া উঠি করিল জবাব,


গন্ধে ও শোভায় বনে আমারি প্রভাব।


কচু কহে, গন্ধ শোভা নিয়ে খাও ধুয়ে,


হেথা আমি অধিকার গাড়িয়াছি ভুঁয়ে।


মাটির ভিতরে তার দখল প্রচুর,


প্রত্যক্ষ প্রমাণে জিত হইল কচুর।
<|endoftext|> 


<|startoftext|>


কল্যাণীয়া


     তনু,


         অন্তরে তব স্নিগ্ধ মাধুরী পুঞ্জিত,


         বাহিরে প্রকাশ সুন্দর হাতে সন্দেশে।


         লুব্ধ কবির চিত্ত গভীর গুঞ্জিত,


         মুগ্ধ মধুপ মিষ্ট রসের গন্ধে সে।


         রবি দাদারে যে ভুলালে তোমার নাতিত্বে


         প্রবাসবাসের অবকাশ ভরি আতিথ্যে,


         সেই কথাটুকু গাঁথি দিল এই ছন্দে সে।
<|endoftext|> 


<|startoftext|>


অন্তরের সে সম্পদ ফেলেছি হারায়ে।


তাই মোরা লজ্জানত; তাই সর্ব গায়ে


ক্ষুধার্ত দুর্ভর দৈন্য করিছে দংশন;


তাই আজি ব্রাহ্মণের বিরল বসন


সম্মান বহে না আর; নাহি ধ্যানবল,


শুধু জপমাত্র আছে; শুচিত্ব কেবল


চিত্তহীন অর্থহীন অভ্যস্ত আচার।


সন্তোষের অন্তরেতে বীর্য নাহি আর,


কেবল জড়ত্বপুঞ্জ;ধর্ম প্রাণহীন


ভারসম চেপে আছে আড়ষ্ট কঠিন।


তাই আজি দলে দলে চাই ছুটিবারে


পশ্চিমের পরিত্যক্ত বস্ত্র লুটিবারে


লুকাতে প্রাচীন  দৈন্য। বৃথা চেষ্টা ভাই,


সব সজ্জা লজ্জা-ভরা চিত্ত যেথা নাই।
<|endoftext|> 


<|startoftext|>


অন্ধ মোহবন্ধ তব দাও মুক্ত করি--


রেখো না বসায়ে দ্বারে জাগ্রত প্রহরী


হে জননী, আপনার স্নেহ-কারাগারে


সন্তানেরে চিরজন্ম বন্দী রাখিবারে।


বেষ্টন করিয়া তারে আগ্রহ-পরশে,


জীর্ণ করি দিয়া তারে লালনের রসে,


মনুষ্যত্ব-স্বাধীনতা করিয়া শোষণ


আপন ক্ষুধিত চিত্ত করিবে পোষণ?


দীর্ঘ গর্ভবাস হতে জন্ম দিলে যার


স্নেহগর্ভে গ্রাসিয়া কি রাখিবে আবার?


চলিবে সে এ সংসারে তব পিছু-পিছু?


সে কি শুধু অংশ তব, আর নহে কিছু?


নিজের সে, বিশ্বের সে, বিশ্বদেবতার--


সন্তান নহে, গো মাতঃ, সম্পত্তি তোমার।
<|endoftext|> 


<|startoftext|>


অন্ধকারে জানি না কে এল কোথা হতে--


          মনে হল তুমি;


রাতের লতা-বিতান তারার আলোতে


          উঠিল কুসুমি।


সাক্ষ্য আর কিছু নাই, আছে শুধু একটি স্বাক্ষর,


প্রভাত-আলোক তলে মগ্ন হলে প্রসুপ্ত প্রহর


          পড়িব তখন।


ততক্ষণ পূর্ণ করি থাক মোর নিস্তব্ধ অন্তর


          তোমার স্মরণ।


কত লোক ভিড় করে জীবনের পথে


          উড়াইয়া ধূলি;


কত যে পতাকা ওড়ে কত রাজপথে


          আকাশ আকুলি।


প্রহরে প্রহরে যাত্রী ধেয়ে চলে খেয়ার উদ্দেশে--


অতিথি আশ্রয় মাগে শ্রান্তদেহে মোর দ্বারে এসে


          দিন-অবসানে,


দূরের কাহিনী বলে, তার পরে রজনীর শেষে


          যায় দূর-পানে।


মায়ার আবর্তে রচে আসায় যাওয়ায়


          চঞ্চল সংসারে।


ছায়ার তরঙ্গ যেন ধাইছে হাওয়ায়


          ভাঁটায় জোয়ারে।


ঊর্ধ্বকণ্ঠে ডাকে কেহ, স্তব্ধ কেহ ঘরে এসে বসে--


প্রত্যহের জানাশোনা, তবু তারা দিবসে দিবসে


          পরিচয়হীন।


এই কুজ্ঝটিকালোকে লুপ্ত হয়ে স্বপ্নের তামসে


          কাটে জীর্ণ দিন।


সন্ধ্যার নৈঃশব্দ্য উঠে সহসা শিহরি;


          না কহিয়া কথা


কখন যে আস কাছে, দাও ছিন্ন করি


          মোর অস্পষ্টতা।


তখন বুঝিতে পারি, আছি আমি একান্তই আছি


মহাকালদেবতার অন্তরের অতি কাছাকাছি


          মহেন্দ্রমন্দিরে;


জাগ্রত জীবনলক্ষ্মী পরায় আপন মাল্যগাছি


          উন্নমিত শিরে।


তখনই বুঝিতে পারি, বিশ্বের মহিমা


উচ্ছ্বসিয়া উঠি


রাখিল সত্তায় মোর রচি নিজ সীমা


          আপন দেউটি।


সৃষ্টির প্রাঙ্গণতলে চেতনার দীপশ্রেণী-মাঝে


সে দীপে জ্বলেছে শিখা উৎসবের ঘোষণার কাজে;


          সেই তো বাগানে,


অনির্বচনীয় প্রেম অন্তহীন বিস্ময়ে বিরাজে


          দেহে মনে প্রাণে।
<|endoftext|> 


<|startoftext|>


অন্ধকারের পার হতে আনি


      প্রভাতসূর্য মন্দ্রিল বাণী,


           জাগালো বিচিত্রেরে


      এক আলোকের আলিঙ্গনের ঘেরে।
<|endoftext|> 


<|startoftext|>


অনন্ত দিবসরাত্রি কালের উচ্ছ্বাস


তারি মাঝখানে শুধু একটি নিমেষ


একটি মধুর সন্ধ্যা, একটু বাতাস,


মৃদু আলো-আঁধারের মিলন-আবেশ--


তারি মাঝখানে শুধু একটুকু জুঁই।


একটুকু হাসিমাখা সৌরভের লেশ,


একটু অধর তার ছুঁই কি না ছুঁই,


আপন আনন্দ লয়ে উঠিতেছে ফুটে


আপন আনন্দ লয়ে পড়িতেছে টুটে।


সমগ্র অনন্ত ওই নিমেষের মাঝে


একটি বনের প্রান্তে জুঁই হয়ে উঠে।


পলকের মাঝখানে অনন্ত বিরাজে।


যেমনি পলক টুটে ফুল ঝরে যায়,


অনন্ত আপনা-মাঝে আপনি মিলায়॥
<|endoftext|> 


<|startoftext|>


 অন্নের লাগি মাঠে


লাঙলে মানুষ মাটিতে আঁচড় কাটে।


     কলমের মুখে আঁচড় কাটিয়া


        খাতার পাতার তলে


            মনের অন্ন ফলে।
<|endoftext|> 


<|startoftext|>


অনেক তিয়াষে করেছি ভ্রমণ,


      জীবন কেবলই খোঁজা।অনেক বচন করেছি রচন,


      জমেছে অনেক বোঝা।


যা পাই নি তারি লইয়া সাধনা


      যাব কি সাগরপার?


যা গাই নি তারি বহিয়া বেদনা


      ছিঁড়িবে বীণার তার?
<|endoftext|> 


<|startoftext|>


অনেক হল দেরি,


আজো তবু দীর্ঘ পথের


    অন্ত নাহি হেরি।


 


         তখন ছিল দখিন হাওয়া


              আধ-ঘুমো আধ-জাগা,


         তখন ছিল সর্ষে-খেতে


              ফুলের আগুন লাগা,


         তখন আমি মালা গেঁথে


              পদ্মপাতায় ঢেকে


         পথে বাহির হয়েছিলেম


              রুদ্ধ কুটির থেকে।


 


                         অনেক হল দেরি,


                     আজো তবু দীর্ঘ পথের


                         অন্ত নাহি হেরি।


 


    বসন্তের সে মালা


আজ কি তেমন গন্ধ দেবে


    নবীন-সুধা-ঢালা?


 


         আজকে বহে পুবে বাতাস,


              মেঘে আকাশ জুড়ে--


         ধানের খেতে ঢেউ উঠেছে


              নব-নবাঙ্কুরে।


         হাওয়ায় হাওয়ায় নাইকো রে হায়


              হালকা সে হিল্লোল,


         নাই বাগানে হাস্যে গানে


              পাগল গণ্ডগোল।


 


                             অনেক হল দেরি,


                      আজো তবু দীর্ঘ পথের


                             অন্ত নাহি হেরি।


 


     হল কালের ভুল,


পুবে হাওয়ায় ধরে দিলেম


     দখিন হাওয়ার ফুল।  


 


              এখন এল অন্য সুরে


                  অন্য গানের পালা,


             এখন গাঁথো অন্য ফুলে


                 অন্য ছাঁদের মালা।


                   বাজছে মেঘের গুরু গুরু,


                বাদল ঝরো ঝরো--


            সজল বায়ে কদম্ববন


                কাঁপছে থরোথরো।


 


                                  অনেক হল দেরি,


                          আজো তবু দীর্ঘ পথের


                                   অন্ত নাহি হেরি।
<|endoftext|> 


<|startoftext|>


অনেককালের একটিমাত্র দিন


কেমন করে বাঁধা পড়েছিল


একটা কোনো ছন্দে, কোনো গানে,


কোনো ছবিতে।


কালের দূত তাকে সরিয়ে রেখেছিল


চলাচলের পথের বাইরে।


যুগের ভাসান খেলায়


অনেক কিছু চলে গেল ঘাট পেরিয়ে,


সে কখন ঠেকে গিয়েছিল বাঁকের মুখে


কেউ জানতে পারে নি।


মাঘের বনে


আমের কত বোল ধরল,


কত পড়ল ঝরে;


ফাল্গুনে ফুটল পলাশ,


গাছতলার মাটি দিল ছেয়ে;


চৈত্রের রৌদ্রে আর সর্ষের খেতে


কবির লড়াই লাগল যেন


মাঠে আর আকাশে।


আমার সেই আটকে-পড়া দিনটির গায়ে


কোনো ঋতুর কোনো তুলির


চিহ্ন লাগেনি।


একদা ছিলেম ঐ দিনের মাঝখানেই।


দিনটা ছিল গা ছড়িয়ে


নানা কিছুর মধ্যে;


তারা সমস্তই ঘেঁষে ছিল আশেপাশে সামনে।


তাদের দেখে গেছি সবটাই


কিন্তু চোখে পড়েনি সমস্তটা।


ভালোবেসেছি,


ভালো করে জানিনি


কতখানি বেসেছি।


অনেক গেছে ফেলাছড়া;


আনমনার রসের পেয়ালায়


বাকি ছিল কত।


সেদিনের যে পরিচয় ছিল আমার মনে


আজ দেখি তার চেহারা অন্য ছাঁদের।


কত এলোমেলো, কত যেমন-তেমন


সব গেছে মিলিয়ে।


তার মধ্যে থেকে বেরিয়ে পড়েছে যে


তাকে আজ দূরের পটে দেখছি যেন


সেদিনকার সে নববধূ।


তনু তার দেহলতা,


ধূপছায়া রঙের আঁচলটি


মাথায় উঠেছে খোঁপাটুকু ছাড়িয়ে।


ঠিকমতো সময়টি পাই নি।


তাকে সব কথা বলবার,


অনেক কথা বলা হয়েছে যখন-তখন,


সে-সব বৃথা কথা।


হতে হতে বেলা গেছে চলে।


আজ দেখা দিয়েছে তার মূর্তি,--


স্তব্ধ সে দাঁড়িয়ে আছে


ছায়া-আলোর বেড়ার মধ্যে,


মনে হচ্ছে কী একটা কথা বলবে,


বলা হল না,--


ইচ্ছে করছে ফিরে যাই পাশে,


ফেরার পথ নেই।
<|endoftext|> 


<|startoftext|>


অপূর্বদের বাড়ি


অনেক ছিল চৌকি টেবিল, পাঁচটা-সাতটা গাড়ি;


ছিল কুকুর; ছিল বেড়াল; নানান রঙের ঘোড়া


          কিছু না হয় ছিল ছ-সাতজোড়া;


          দেউরি-ভরা দোবে চোবে, ছিল চাকর দাসী,


                   ছিল সহিস বেহারা চাপরাসি।


                   --আর ছিল এক মাসি।


 


                   স্বামীটি তার সংসারে বৈরাগী,


কেউ জানে না গেছেন কোথায় মোক্ষ পাবার লাগি


                   স্ত্রীর হাতে তার ফেলে


                   বালক দুটি ছেলে।


অনাত্মীয়ের ঘরে গেলে স্বামীর বংশে নিন্দা লাগে পাছে


                   তাই সে হেথায় আছে


                   ধনী বোনের দ্বারে।


          একটিমাত্র চেষ্টা যে তার কী করে আপনারে


                   মুছবে একেবারে।


          পাছে কারো চক্ষে পড়ে, পাছে তারে দেখে


          কেউ বা বলে ওঠে, "আপদ জুটল কোথা থেকে",--


আস্তে চলে, আস্তে বলে, সবার চেয়ে জায়গা জোড়ে কম,


                   সবার চেয়ে বেশি পরিশ্রম।


 


     কিন্তু যে তার কানাই বলাই নেহাত ছোট্ট ছেলে;


          তাদের তরে রেখেছিলেন মেলে


          বিধাতা যে প্রকান্ড এই ধরা;


অঙ্গে তাদের দুরন্ত প্রাণ, কণ্ঠ তাদের কলরবে ভরা।


          শিশুচিত্ত-উৎসধারা বন্ধ করে দিতে


                   বিষম ব্যথা বাজে মায়ের চিতে।


কাতর চোখে করুণ সুরে মা বলে, "চুপ চুপ--"


          একটু যদি চঞ্চলতা দেখায় কোনোরূপ।


                   ক্ষুধা পেলে কান্না তাদের অসভ্যতা,


               তাদের মুখে মানায় নাকো চেঁচিয়ে কথা;


                   খুশি হলে রাখবে চাপি


               কোনোমতেই করবে নাকো লাফালাফি।


               অপূর্ব আর পূর্ণ ছিল এদের একবয়সী;


     তাদের সঙ্গে খেলতে গেলে এরা হত পদে পদেই দোষী।


                   তারা এদের মারত ধড়াধ্বড়;


                        এরা যদি উলটে দিত চড়,


               থাকত নাকো গন্ডগোলের সীমা,--


                        উভয় পক্ষেরি মা


কানাই বলাই দোঁহার 'পরে পড়ত ঝড়ের মতো,--


                        বিষম কান্ড হত


ডাইনে বাঁয়ে দু-ধার থেকে মারের 'পরে মেরে।


বিনা দোষে শস্তি দিয়ে কোলের বাছাদেরে


          ঘরের দুয়ার বন্ধ করে মাসি


                   থাকত উপবাসী,--


          চোখের জলে বক্ষ যেত ভাসি।


 


অবশেষে দুটি ছেলে মেনে নিল নিজেদের এই দশা।


          তখন তাদের চলাফেরা ওঠাবসা


          স্তব্ধ হল, শান্ত হল, হায়


          পাখিহারা পক্ষিনীড়ের প্রায়।


          এ সংসারে বেঁচে থাকার দাবি


ভাঁটায় ভাঁটায় নেবে নেবে একেবারে তলায় গেল নাবি;


          ঘুচে গেল ন্যায়বিচারের আশা,


          রুদ্ধ হল নালিশ করার ভাষা।


       সকল দুঃখ দুটি ভায়ে করল পরিপাক


                   নিঃশব্দ নির্বাক।


     চক্ষে আঁধার দেখত ক্ষুধার ঝোঁকে--


পাছে খাবার না থাকে, আর পাছে মায়ের চোখে


          জল দেখা দেয়, তাই


বাইরে কোথাও লুকিয়ে থাকত, বলত, "ক্ষুধা নাই।"


          অসুখ করলে দিত চাপা; দেবতা মানুষ কারে


               একটুমাত্র জবাব করা ছাড়ল একেবারে।


               প্রথম যখন ইস্কুলেতে প্রাইজ পেল এরা


                   ক্লাসে সবার সেরা,


               অপূর্ব আর পূর্ণ এল শূন্যহাতে বাড়ি।


                   প্রমাদ গনি, দীর্ঘ নিশ্বাস ছাড়ি


               মা ডেকে কয় কানাই বলাইয়েরে,--


                   "ওরে বাছা, ওদের হাতেই দে রে


                     তোদের প্রাইজ দুটি।


                      তার পরে যা ছুটি


            খেলা করতে চৌধুরিদের ঘরে।


                          সন্ধ্যা হলে পরে


আসিস ফিরে, প্রাইজ পেলি কেউ যেন না শোনে।"


            এই বলে মা নিয়ে ঘরের কোণে


                       দুটি আসন পেতে


আপন হাতের খইয়ের মোওয়া দিল তাদের খেতে।


 


               এমনি করে অপমানের তলে


দুঃখদহন বহন করে দুটি ভাইয়ে মানুষ হয়ে চলে।


                        এই জীবনের ভার


যত হালকা হতে পারে করলে এরা চূড়ান্ত তাহার।


          সবার চেয়ে ব্যথা এদের মায়ের অসম্মান,--


                   আগুন তারি শিখার সমান


          জ্বলছে এদের প্রাণপ্রদীপের মুখে।


          সেই আলোটি দোঁহায় দুঃখে সুখে


          যাচ্ছে নিয়ে একটি লক্ষ্যপানে--


      জননীরে করবে জয়ী সকল মনে প্রাণে।


 


                   কানাই বলাই


          কালেজেতে পড়ছে দুটি ভাই।


          এমন সময় গোপনে এক রাতে


অপূর্ব তার মায়ের বাক্স ভাঙল আপন হাতে,


          করল চুরি পান্নামোতির হার;--


          থিয়েটারের শখ চেপেছে তার।


পুলিস-ডাকাডাকি নিয়ে পাড়া যেন ভূমিকম্পে নড়ে;


               যখন ধরা পড়ে-পড়ে


          অপূর্ব সেই মোতির মালাটিরে


                   ধীরে ধীরে


কানাইদাদার শোবার ঘরে বালিশ দিয়ে ঢেকে


                   লুকিয়ে দিল রেখে।


                   যখন বাহির হল শেষে


                   সবাই বললে এসে--


                "তাই না শাস্ত্রে করে মানা


              দুধে কলায় পুষতে সাপের  ছানা।


ছেলেমানুষ, দোষ কী ওদের, মা আছে এর তলে।


          ভালো করলে মন্দ ঘটে কলিকালের ফলে।"


 


          কানাই বলাই জ্বলে ওঠে প্রলয়বহ্নিপ্রায়,


               খুনোখুনি করতে ছুটে যায়।


                     মা বললেন, "আছেন ভগবান,


                নির্দোষীদের অপমানে তাঁরি অপমান।"


       দুই ছেলেরে সঙ্গে নিয়ে বাহির হলেন মাসি;


রইল চেয়ে দোবে চোবে, রইল চেয়ে সকল চাকর দাসী,


          ঘোড়ার সহিস বেহারা চাপরাসি।


 


          অপমানের তীব্র আলোক জ্বেলে


               মাকে নিয়ে দুটি ছেলে


     পার হল ঘোর দুঃখদশা চলে চলে কঠিন কাঁটার পথে।


          কানাই বলাই মস্ত উকিল বড়ো আদালতে।


মনের মত বউ এসেছে, একটি-দুটি আসছে নাতনী নাতি,--


               জুটল মেলা সুখের দিনের সাথি।


          মা বললেন, "মিটবে এবার চিরদিনের আশ--


                   মরার আগে করব কাশীবাস।"


                         অবশেষে একদা আশ্বিনে


                               পুজোর ছুটির দিনে


                   মনের মতো বাড়ি দেখে


          দুই ভাইয়েতে মাকে নিয়ে তীর্থে এল রেখে।


 


বছরখানেক না পেরোতেই শ্রাবণমাসের শেষে


        হঠাৎ কখন মা ফিরলেন দেশে।


বাড়িসুদ্ধ অবাক সবাই,--মা বললেন, "তোরা আমার ছেলে


তোদের এমন বুদ্ধি হল অপূর্বকে পুরতে দিবি জেলে?"


                   কানাই বললে, "তোমার ছেলে বলেই


তোমার অপমানের জ্বালা মনের মধ্যে নিত্য আছে জ্বলেই।


          মিথ্যে চুরির দাগা দিয়ে সবার চোখের 'পরে


                   আমার মাকে ঘরের বাহির করে


            সেই কথাটা এ জীবনে ভুলি যদি তবে


                         মহাপাতক হবে।"


মা বললেন, "ভুলবি কেন; মনে যদি থাকে তাহার তাপ


          তাহলে কি তেমন ভীষণ অপমানের চাপ


               চাপানো যায় আর কাহারো 'পরে


                       বাইরে কিংবা ঘরে।


          মনে কি নেই সেদিন যখন দেউরি দিয়ে


          বেরিয়ে এলেম তোদের দুটি সঙ্গে নিয়ে


     তখন আমার মনে হল যদি আমি স্বপ্নমাত্র হই


          জেগে দেখি আমি যদি কোথাও কিছু নই


                   তাহলে হয় ভালো।


          মনে হল শত্রু আমার আকাশভরা আলো,


          দেবতা আমার শত্রু, আমার শত্রু বসুন্ধরা--


     মাটির ডালি আমার অসীম লজ্জা দিয়ে ভরা।


                   তাইতো বলি বিশ্বজোড়া সে লাঞ্ছনা


               তেমন করে পায় না যেন কোনোজনা


                   বিধির কাছে এই করি প্রার্থনা।"


 


          ব্যাপারটা কী ঘটেছিল অল্প লোকেই জানে,


                   বলে রাখি সে-কথা এইখানে।


 


                      বারো বছর পরে


          অপূর্ব রায় দেখা দিল কানাইদাদার ঘরে।


                   একে একে তিনটে থিয়েটার


               ভাঙাগড়া শেষ করে সে হল ক্যাশিয়ার


            সদাগরের আপিসেতে। সেখানে আজ শেষে


       তবিল-ভাঙার জাল হিসাবে দায়ে ঠেকেছে সে।


          হাতে বেড়ি পড়ল বুঝি; তাই সে এল ছুটে


          উকিল দাদার ঘরে, সেথায় পড়ল মাথা কুটে।    


কানাই বললে, "মনে কি নেই?" অপূর্ব কয় নতমুখে


                "অনেকদিন সে গেছে চুকেবুকে।"


          "চুকে গেছে?" কানাই উঠল বিষম রাগে জ্বলে,


          "এতদিনের পর যেন আশা হচ্ছে চুকে যাবে বলে।"


                   নিচের তলায় বলাই আপিস করে--


          অপূর্ব রায় ভয়ে ভয়ে ঢুকল তারি ঘরে।


                        বললে, "আমায় রক্ষা করো।"


                        বলাই কেঁপে উঠল থরথর।


অধিক কথা কয় না সে যে; ঘন্টা নেড়ে ডাকল দারোয়ানে।


          অপূর্ব তার মেজাজ দেখে বরিয়ে এল মানে।


 


          অপূর্বদের মা তিনি হন মস্ত ঘরের গৃহিণী যে;


                        এদের ঘরে নিজে


                   আসতে গেলে হয় যে তাঁদের মাথা নত।


                        অনেক রকম করে ইতস্তত


          পত্র দিয়ে পূর্ণকে তাই পাঠিয়ে দিলেন কাশী।


                   পূর্ণ বললে, রক্ষা করো মাসি।"


 


          এরি পরে কাশী থেকে মা আসলেন ফিরে।


               কানাই তাঁরে বললে ধীরে ধীরে--


"জান তো মা, তোমার বাক্য মোদের শিরোধার্য,


               এটা কিন্তু নিতান্ত অকার্য।


     বিধি তাদের দেবেন শাস্তি, আমরা করব রক্ষে,


               উচিত নয় মা সেটা কারো পক্ষে।"


           কানাই যদি নরম হয় বা, বলাই রইল রুখে


                   অপ্রসন্ন মুখে।


বললে, "হেথায় নিজে এসে মাসি তোমার পড়ুন পায়ে ধরে


          দেখব তখন বিবেচনা করে।"


 


          মা বললেন, "তোরা বলিস কী এ।


               একটা দুঃখ দূর করতে গিয়ে


     আরেক দুঃখে বিদ্ধ করবি মর্ম!


               এই কি তোদের ধর্ম!"


     এত বলি বাহির হয়ে চলেন তাড়াতাড়ি;


তারা বলে, "যাচ্ছ কোথায়।" মা বললেন, "অপূর্বদের বাড়ি।


               দুঃখে তাদের বক্ষ আমার ফাটে


রইব আমি তাদের ঘরে যতদিন না বিপদ তাদের কাটে।"


          "রসো, রসো, থামো, থামো, করছ এ কী।


                   আচ্ছা, ভেবে দেখি।


                   তোমার ইচ্ছা যবে


          আচ্ছা না-হয় যা বলছ তাই হবে।"


                আর কি থামেন তিনি।


                   গেলেন একীকিনী


             অপূর্বদের ঘরে তাদের মাসি।


     ছিল না আর দোবে চোবে, ছিল না চাপরাসি।


প্রণাম করল লুটিয়ে পায়ে বিপিনের মা, পুরোনো সেই দাসী।
<|endoftext|> 


<|startoftext|>


অপরাহ্নে এসেছিল জন্মবাসরের আমন্ত্রণে


পাহাড়িয়া যত।


একে একে দিল মোরে পুষ্পের মঞ্জরি


নমস্কারসহ।


ধরণী লভিয়াছিল কোন্‌ ক্ষণে


প্রস্তর আসনে বসি


বহু যুগ বহ্নিতপ্ত তপস্যার পরে এই বর,


এ পুষ্পের দান,


মানুষের জন্মদিনে উৎসর্গ করিবে আশা করি।


সেই বর, মানুষেরে সুন্দরের সেই নমস্কার


আজি এল মোর হাতে


আমার জন্মের এই সার্থক স্মরণ।


নক্ষত্রে-খচিত মহাকাশে


কোথাও কি জ্যোতিঃসম্পদের মাঝে


কখনো দিয়েছে দেখা এ দুর্লভ আশ্চর্য সম্মান।
<|endoftext|> 


<|startoftext|>


অপাকা কঠিন ফলের মতন,


      কুমারী, তোমার প্রাণ


ঘন সংকোচে রেখেছে আগলি


      আপন আত্মদান।
<|endoftext|> 


<|startoftext|>


অবুঝ শিশুর আবছায়া এই নয়নবাতায়নের ধারে


আপনাভোলা মনখানি তার অধীর হয়ে উঁকি মারে।


        বিনাভাষার ভাবনা নিয়ে কেমন আঁকুবাঁকুর খেলা--


        হঠাৎ ধরা, হঠাৎ ছড়িয়ে ফেলা,


      হঠাৎ অকারণ


কী উৎসাহে বাহু নেড়ে উদ্দাম গর্জন।


      হঠাৎ দুলে দুলে ওঠে,


অর্থবিহীন কোন্‌ দিকে তার লক্ষ ছোটে।


      বাহির-ভুবন হতে


আলোর লীলায় ধ্বনির স্রোতে


      যে বাণী তার আসে প্রাণে


তারি জবাব দিতে গিয়ে কী-যে জানায় কেই তা জানে।


এই যে অবুঝ এই যে বোবা মন


প্রাণের 'পরে ঢেউ জাগিয়ে কৌতুকে যে অধীর অনুক্ষণ,


       সর্ব দিকেই সর্বদা উন্মুখ,


আপনারি চাঞ্চল্য নিয়ে আপনি সমুৎসুক,-


   নয় বিধাতার নবীন রচনা এ,


       ইহার যাত্রা আদিম যুগের নায়ে।


           বিশ্বকবির মানস-সরোবরে


               প্রাতঃস্নানের পরে


প্রাণের সঙ্গে বাহির হল, তখন অন্ধকার,


       নিয়ে এল ক্ষীণ আলোটি তার।


  তারি প্রথম ভাষাবিহীন কূজনকাকলি যে


বনে বনে শাখায় পাতায় পুষ্পে ফলে বীজে


              অঙ্কুরে অঙ্কুরে


      উঠল জেগে ছন্দে সুরে সুরে।


      সূর্য-পানে অবাক আঁখি মেলি


      মুখরিত উচ্ছল তার কেলি।


নানারূপের খেলনা যে তার নানা বর্ণে আঁকে,


          বারেক খোলে, বারেক তারে ঢাকে।


                  রোদবাদলে করুণ কান্না হাসি


                        সদাই ওঠে আভাসি উচ্ছ্বাসি।


ওই যে শিশুর অবুঝ ভোলা মন


তরীর কোণে বসে বসে দেখছি তারি আকুল আন্দোলন।


       মাঝে-মাঝে সাগর-পানে তাকিয়ে দেখি যত


       মনে ভাবি, ও যেন এই শিশু-আঁখির মতো,


             আকাশ-পানে আবছায়া ওর চাওয়া


                          কোন্‌ স্বপনে-পাওয়া,


      অন্তরে ওর যেন সে কোন্‌ অবুঝ ভোলা মন


এ তীর হতে ও তীর-পানে দুলছে অনুক্ষণ।


               কেমন কলভাষে


প্রলয়কাঁদন কাঁদে ও যে প্রবল হাসি হাসে


      আপ্‌নিও তার অর্থ আছে ভুলে--


               ক্ষণে ক্ষণে শুধুই ফুলে ফুলে


      অকারণে গর্জি উঠে শূন্যে শূন্যে মূঢ় বাহু তুলে।


বিরাট অবুঝ এই সে আদিম মন,


মানব-ইতিহাসের মাঝে আপ্‌নারে তার অধীর অন্বেষণ।


       ঘর হতে ধায় আঙন-পানে, আঙন হতে পথে,


পথ হতে ধায় তেপান্তরের বিঘ্নবিষম অরণ্যে পর্বতে;


               এই সে গড়ে, এই সে ভাঙে, এই সে কী আক্ষেপে


পায়ের তলায় ধরণীতে আঘাত করে ধুলায় আকাশ ব্যেপে;


                  হঠাৎ খেপে উঠে


      রুদ্ধ পাষাণভিত্তি-'পরে বেড়ায় মাথা কুটে।


                   অনাসৃষ্টি সৃষ্টি আপনগড়া


      তাই নিয়ে সে লড়াই করে, তাই নিয়ে তার কেবল ওঠাপড়া।


                                 হঠাৎ উঠে ঝেঁকে


              যায় সে ছুটে কী রাঙা রঙ দেখে


                          অদৃশ্য কোন্‌ দূর দিগন্ত-পানে;


আবছায়া কোন্‌ সন্ধ্যা-আলোয় শিশুর মতো তাকায় অনুমানে,


                         তাহার ব্যাকুলতা


     স্বপ্নে সত্যে মিশিয়ে রচে বিচিত্র রূপকথা।
<|endoftext|> 


<|startoftext|>


অবরুদ্ধ ছিল বায়ু; দৈত্যসম পুঞ্জ মেঘভার


ছায়ার প্রহরীব্যূহে ঘিরে ছিল সূর্যের দুয়ার;


অভিভূত আলোকের মূর্ছাতুর ম্লান অসম্মানে


দিগন্ত আছিল বাষ্পাকুল। যেন চেয়ে ভূমিপানে


অবসাদে-অবনত ক্ষীণশ্বাস চিরপ্রাচীনতা


স্তব্ধ হয়ে আছে বসে দীর্ঘকাল, ভুলে গেছে কথা,


ক্লান্তিভারে আঁখিপাতা বদ্ধপ্রায়।


                             শূন্যে হেনকালে


 


জয়শঙ্খ উঠিল বাজিয়া। চন্দনতিলক ভালে


শরৎ উঠিল হেসে চমকিত গগনপ্রাঙ্গণে;


পল্লবে পল্লবে কাঁপি কিঙ্কিণীকঙ্কণে


বিচ্ছুরিল দিকে দিকে জ্যোতিষ্কণা। আজি হেরি চোখে


কোন্‌ অনির্বচনীয় নবীনেরে তরুণ আলোকে।


যেন আমি তীর্থযাত্রী অতিদূর ভাবীকাল হতে


মন্ত্রবলে এসেছি ভাসিয়া। উজান স্বপ্নের স্রোতে


অকস্মাৎ উত্তরিনু বর্তমান শতাব্দীর ঘাটে


যেন এই মুহূর্তেই। চেয়ে চেয়ে বেলা মোর কাটে।


আপনারে দেখি আমি আপন বাহিরে, যেন আমি


অপর যুগের কোনো অজানিত, সদ্য গেছে নামি


সত্তা হতে প্রত্যহের আচ্ছাদন; অক্লান্ত বিস্ময়


যার পানে চক্ষু মেলি তারে যেন আঁকড়িয়া রয়


পুষ্পলগ্ন ভ্রমরের মতো। এই তো ছুটির কাল--


সর্বদেহমন হতে ছিন্ন হল অভ্যাসের জাল,


নগ্ন চিত্ত মগ্ন হল সমস্তের মাঝে। মনে ভাবি


পুরানোর দুর্গদ্বারে মৃত্যু যেন খুলে দিল চাবি,


নূতন বাহিরি এল; তুচ্ছতার জীর্ণ উত্তরীয়


ঘুচালো সে; অস্তিত্বের পূর্ণ মূল্যে কী অভাবনীয়


প্রকাশিল তার স্পর্শে, রজনীর মৌন সুবিপুল


প্রভাতের গানে সে মিশায়ে দিল; কালো তার চুল


পশ্চিমদিগন্তপারে নামহীন বননীলিমায়


বিস্তারিল রহস্য নিবিড়।


 


                   আজি মুক্তিমন্ত্র গায়


আমার বক্ষের মাঝে দূরের পথিকচিত্ত মম,


সংসারযাত্রার প্রান্তে সহমরণের বধূ-সম।
<|endoftext|> 


<|startoftext|>


অবসন্ন দিন তার


      সোনার মুকুট ফেলে খুলে,


মাথা নত করে আসি


      নীরবের মহাবেদীমূলে।
<|endoftext|> 


<|startoftext|>


চারুচন্দ্র বন্দ্যোপাধ্যায়ের জন্মদিনে


      অভাগা যখন বেঁধেছিল তার বাসা


কোণে কোণে তারি পুঞ্জিত হল জীবনের ভাঙা আশা।


      ঘরের মধ্যে বুকের কাঁদনগুলা


           উড়িয়ে বেড়ায় ধুলা।


দুষিয়া রুষিয়া উঠে নিরুদ্ধ বায়ু,


           শোষণ করিছে আয়ু।


যেখানে-সেখানে মলিনের লাগে ছোঁওয়া,


      দীপ নিভে যায়, তীব্রগন্ধ ধোঁওয়া


           রোধ করে নিশ্বাস,


      কঠোর ভাগ্য হানে নিষ্ঠুর ভাষ।


ওরে দরিদ্র,চেয়ে দেখ তোর ভাঙা ভিত্তির ধারে,


      অসীম আকাশ, কে তারে রোধিতে পারে।


           সেথা নাই বন্ধন,


      প্রভাত-আলোকে প্রতিদিন আসে তব অভিনন্দন।


           সন্ধ্যার তারা তোমারি মুখেতে চাহে,


                 তোমারি মুক্তি গাহে।


      তব সত্তার মহিমা ঘোষিছে সব সত্তার মাঝে,


             হে মানব, তুমি কোথায় লুকাও লাজে।


                    যেখানে ক্ষুদ্র সেখানে পীড়িত তুমি,


           কর্কশ হাসি হাসিছে যেথায় দৈন্যের মরুভূমি


           তাহার বাহিরে তোমার উদার স্থান,


     বিশ্ব তোমারে বক্ষ মেলিয়া করিতেছে আহ্বান।
<|endoftext|> 


<|startoftext|>


 অমন        আড়াল দিয়ে লুকিয়ে গেলে


                                  চলবে না।


এবার       হৃদয়-মাঝে লুকিয়ে বোসো,


        কেউ       জানবে না, কেউ বলবে না।


                           বিশ্বে তোমার লুকোচুরি,


                           দেশ-বিদেশে কতই ঘুরি,


              এবার       বলো, আমার মনের কোণে


                                  দেবে ধরা, ছলবে না


                     আড়াল দিয়ে লুকিয়ে গেলে


                                  চলবে না।


 


                     জানি আমার কঠিন হৃদয়


                     চরণ রাখার যোগ্য সে নয়,


       সখা,        তোমার হাওয়া লাগলে হিয়ায়


                           তবু কি প্রাণ গলবে না।


 


                                  নাহয় আমার নাই সাধনা,


                                  ঝরলে তোমার কৃপার কণা


                    তখন        নিমেষে কি ফুটবে না ফুল,


                                         চকিতে ফল ফলবে না।


                     আড়াল দিয়ে লুকিয়ে গেলে


                                  চলবে না।
<|endoftext|> 


<|startoftext|>


অমল কমল সহজে জলের কোলে


       আনন্দে রহে ফুটিয়া--


ফিরিতে না হয় আলয় কোথায় ব'লে


       ধুলায় ধুলায় লুটিয়া।


তেমনি সহজে আনন্দে হরষিত


তোমার মাঝারে রব নিমগ্নচিত,


পূজাশতদল আপনি সে বিকশিত


       সব সংশয় টুটিয়া।


       কোথা আছ তুমি পথ না খুঁজিব কভু,


              শুধাব না কোনো পথিকে।


       তোমারি মাঝারে ভ্রমিব ফিরিব, প্রভু,


              যখন ফিরিব যে দিকে।


চলিব যখন তোমার আকাশগেহে


তব আনন্দপ্রবাহ লাগিবে দেহে,


তোমার পবন সখার মতন স্নেহে


       বক্ষে আসিবে ছুটিয়া।
<|endoftext|> 


<|startoftext|>


অযতনে তব নিমেষকালের দান


পরশ করে যে গভীর আমার প্রাণ,


শরৎরাতের উল্কা যেন সে টুটে


রজনীর বুকে আগুন হইয়া উঠে।
<|endoftext|> 


<|startoftext|>


অয়ি প্রতিধ্বনি,


      বুঝি আমি তোরে ভালোবাসি,


      বুঝি আর কারেও বাসি না।


আমারে করিলি তুই আকুল ব্যাকুল,


      তোর লাগি কাঁদে মোর বীণা।


তোর মুখে পাখিদের শুনিয়া সংগীত,


      নির্ঝরের শুনিয়া ঝর্ঝর,


গভীর রহস্যময় অরণ্যের গান,


      বালকের মধুমাখা স্বর,


তোর মুখে জগতের সংগীত শুনিয়া,


      তোরে আমি ভালোবাসিয়াছি;


তবু কেন তোরে আমি দেখিতে না পাই,


      বিশ্বময় তোরে খুঁজিয়াছি।


 


চিরকাল-চিরকাল-তুই কি রে চিরকাল


           সেই দূরে রবি,


আধো সুরে গাবি শুধু গীতের আভাস,


           তুই চিরকবি।


দেখা তুই দিবি না কি?  নাহয় না দিলি


      একটি কি পুরাবি না আশ?


কাছে হতে একবার শুনিবারে চাই


      তোর গীতোচ্ছ্বাস।


অরণ্যের পর্বতের সমুদ্রের গান,


      ঝটিকার বজ্রগীতস্বর,


দিবসের প্রদোষের রজনীর গীত,


     চেতনার নিদ্রার মর্মর,


বসন্তের বরষার শরতের গান,


     জীবনের মরণের স্বর,


আলোকের পদধ্বনি মহা অন্ধকারে


     ব্যাপ্ত করি বিশ্বচরাচর,


পৃথিবীর চন্দ্রমার গ্রহ-তপনের,


    কোটি কোটি তারার সংগীত,


তোর কাছে জগতের কোন্‌ মাঝখানে


     না জানি রে হতেছে মিলিত।


সেইখানে একবার বসাইবি মোরে


      সেই মহা-আঁধার নিশায়,


শুনিব রে আঁখি মুদি বিশ্বের সংগীত


      তোর মুখে কেমন শুনায়।


 


জোছনায় ফুলবনে একাকী বসিয়া থাকি,


       আঁখি দিয়া অশ্রুবারি ঝরে--


বল্‌ মোরে বল্‌ অয়ি মোহিনী ছলনা,


       সে কি তোরি তরে?


বিরামের গান গেয়ে সায়াহ্নের বায়


        কোথা বহে যায়--


তারি সাথে কেন মোর প্রাণ হু হু করে,


        সে কি তোরি তরে?


বাতাসে সৌরভ ভাসে, আঁধারে কত-না তারা,


        আকাশে অসীম নীরবতা--


তখন প্রাণের মাঝে কত কথা ভেসে যায়,


       সে কি তোরি কথা?


ফুলের সৌরভগুলি আকাশে খেলাতে এসে


       বাতাসেতে হয় পথহারা,


       চারিদিকে ঘুরে হয় সারা,


       মার কোলে ফিরে যেতে চায়,


       ফুলে ফুলে খুঁজিয়া বেড়ায়,


তেমনি প্রাণের মাঝে অশরীরী আশাগুলি


       ভ্রমে কেন হেথায় হোথায়--


       সেকি কি তোরে চায়?


আঁখি যেন কার তরে পথ-পানে চেয়ে আছে


         দিন গনি গনি,


মাঝে মাঝে কারো মুখে সহসা দেখে সে যেন


         অতুল রূপের প্রতিধ্বনি,


         কাছে গেলে মিলাইয়া যায়


         নিরাশের হাসিটির প্রায়--


সৌন্দর্যে মরীচিকা এ কাহার মায়া,


        এ কি তোরি ছায়া!


জগতের গানগুলি দূর-দূরান্তর হতে


       দলে দলে তোর কাছে যায়,


যেন তারা বহ্নি হেরি পতঙ্গের মতো


       পদতলে মরিবারে চায়!


জগতের মৃত গানগুলি


       তোর কাছে পেয়ে নব প্রাণ,


সংগীতের পরলোক হতে


       গান যেন দেহমুক্ত গান।


তাই তার নব কণ্ঠধ্বনি


       প্রভাতের স্বপনের প্রায়,


কুসুমের সৌরভের সাথে


       এমন সহজে মিশে যায়।


 


আমি ভাবিতেছি বসে        গানগুলি তোরে


       না জানি কেমনে খুঁজে পায়--


       না জানি কোথায় খুঁজে পায়।


       না জানি কী গুহার মাঝারে


       অস্ফুট মেঘের উপবনে,


       স্মৃতি ও আশায় বিজড়িত


       আলোক-ছায়ার সিংহাসনে,


ছায়াময়ী মূর্তিখানি     আপনে আপনি মিশি


       আপনি বিস্মিত আপনায়,


       কার পানে শূন্যপানে চায়!


সায়াহ্নে প্রশান্ত রবি          স্বর্ণময় মেঘমাঝে


          পশ্চিমের সমুদ্রসীমায়


প্রভাতের জন্মভূমি          শৈশব পুরব-পানে


          যেমন আকুল নেত্রে চায়


পুরবের শূন্যপটে,  প্রভাতের স্মৃতিগুলি


          এখনো দেখিতে যেন পায়,


তেমনি সে ছায়াময়ী          কোথা যেন চেয়ে আছে


         কোথা হতে আসিতেছে গান--


এলানো কুন্তলজালে         সন্ধ্যার তারকাণ্ডলি


          গান শুনে মুদিছে নয়ান।


          বিচিত্র সৌন্দর্য জগতের


          হেথা আসি হইতেছে লয়।


সংগীত, সৌরভ, শোভা      জগতে যা-কিছু আছে


          সবি হেথা প্রতিধ্বনিময় ।


          প্রতিধ্বনি, তব নিকেতন,


         তোমার সে সৌন্দর্য অতুল,


          প্রাণে জাগে ছায়ার মতন--


          ভাষা হয় আকুল ব্যাকুল।


আমরণ চিরদিন     কেবলি খুঁজিব তোরে


          কখনো কি পাব না সন্ধান?


কেবলি কি রবি দূরে,        অতি দূর হতে


         শুনিব রে ওই আধো গান?


এই বিশ্বজগতের    মাঝখানে দাঁড়াইয়া


          বাজাইবি সৌন্দর্যের বাঁশি,


অনন্ত জীবনপথে    খুঁজিয়া চলিব তোরে,


          প্রাণমন হইবে উদাসী।


তপনেরে ঘিরি ঘিরি         যেমন ঘুরিছে ধরা,


          ঘুরিব কি তোর চারি দিকে?


অনন্ত প্রাণের পথে           বরষিবি গীতধারা,


          চেয়ে আমি রব অনিমিখে।


তোরি মোহময় গান          শুনিতেছি অবিরত,


          তোরি রূপ কল্পনায় লিখা--


করিস নে প্রবঞ্চনা সত্য করে বল্‌ দেখি


          তুই তো নহিস মরীচিকা?


কত বার আর্ত স্বরে শুধায়েছি প্রাণপণে,


         অয়ি তুমি কোথায়-কোথায়--


অমনি সুদূর হতে   কেন তুমি বলিয়াছ


         "কে জানে কোথায়'?


আশাময়ী, ও কী কথা       তুমি কি আপনহারা--


          আপনি জান না আপনায়?
<|endoftext|> 


<|startoftext|>


অরুণময়ী তরুণী উষা


        জাগায়ে দিল গান।


পুরব মেঘে কনকমুখী


বারেক শুধু মারিল উঁকি,


অমনি যেন জগৎ ছেয়ে


        বিকশি উঠে প্রাণ।


কাহার হাসি বহিয়া এনে


        করিলি সুধা দান।


ফুলেরা সব চাহিয়া আছে


আকাশ-পানে মগন-মনা,


মুখেতে মৃদু বিমল হাসি


নয়নে দুটি শিশির-কণা।


আকাশ-পারে কে যেন বসে,


তাহারে যেন দেখিতে পায়,


বাতাসে দুলে বাহুটি তুলে


মায়ের কোলে ঝাঁপিতে যায়।


কী যেন দেখে, কী যেন শোনে,


কে যেন ডাকে, কে যেন গায়


ফুলের সুখ, ফুলের হাসি


দেখিবি তোরা আয় রে আয়।


 


আ মরি মরি অমনি যদি


ফুলের মতো চাহিতে পারি।


বিমল প্রাণে বিমল সুখে


বিমল প্রাতে বিমল মুখে


ফুলের মতো অমনি যদি


বিমল হাসি হাসিতে পারি।


দুলিছে, মরি, হরষ-স্রোতে,


অসীম স্নেহে আকাশ হতে


কে যেন তারে খেতেছে চুমো,


কোলেতে তারি পড়িছে লুটে।


কে যেন তারি নামটি ধ'রে


ডাকিছে তারে সোহাগ করে


শুনিতে পেয়ে ঘুমের ঘোরে


মুখটি ফুটে হাসিটি ফোটে,


শিশুর প্রাণে সুখের মতো


সুবাসটুকু জাগিয়া ওঠে।


আকাশ পানে চাহিয়া থাকে,


না জানি তাহে কী সুখ পায়।


বলিতে যেন শেখে নি কিছু


কী যেন তবু বলিতে চায়।


 


আঁধার কোণে থাকিস তোরা,


জানিস কি রে কত সে সুখ,


আকাশ-পানে চাহিলে পরে


আকাশ-পানে তুলিলে মুখ।


সুদূর দূর, সুনীল নীল,


সুদূরে পাখি উড়িয়া যায়।


সুনীল দূরে ফুটিছে তারা,


সুদূর হতে আসিছে বায়।


প্রভাত-করে করি রে স্নান


        ঘুমাই ফুলবাসে,


পাখির গান লাগে রে যেন


দেহের চারি পাশে।


বাতাস যেন প্রাণের সখা,


প্রবাসে ছিল, নতুন দেখা,


ছুটিয়া আসে বুকের কাছে


        বারতা শুধাইতে।


চাহিয়া আছে আমার মুখে,


কিরণময় আমারি সুখে


আকাশ যেন আমারি তরে


        রয়েছে বুক পেতে।


মনেতে করি আমারি যেন


        আকাশ-ভরা প্রাণ,


আমারি প্রাণ হাসিতে ছেয়ে


জাগিছে উষা তরুণ মেয়ে,


করুণ আঁখি করিছে প্রাণে


        অরুণ- সুধা দান।


আমারি বুকে প্রভাতবেলা


ফুলেরা মিলি করিছে খেলা,


হেলিছে কত, দুলিছে কত,


        পুলকে ভরা মন,


আমারি তোরা বালিকা মেয়ে


        আমারি স্নেহধন।


আমারি মুখে চাহিয়া তোর


        আঁখিটি ফুটিফুটি।


আমারি বুকে আলয় পেয়ে


        হাসিয়া কুটিকুটি।


কেন রে বাছা, কেন রে হেন


        আকুল কিলিবিলি,


কী কথা যেন জানাতে চাস


        সবাই মিলি মিলি।


হেথায় আমি রহিব বসে


        আজি সকালবেলা


নীরব হয়ে দেখিব  চেয়ে


        ভাইবোনের খেলা।


বুকের কাছে পড়িবি ঢলে


        চাহিবি ফিরে ফিরে,


পরশি দেহে  কোমলদল


স্নেহেতে চোখে আসিবে জল,


শিশির-সম তোদের 'পরে


        ঝরিবে ধীরে ধীরে।


 


হৃদয় মোর আকাশ-মাঝে


তারার মতো উঠিতে চায়,


আপন সুখে ফুলের মতো


আকাশ-পানে ফুটিতে চায়।


নিবিড় রাতে আকাশে উঠে


চারি দিকে সে চাহিতে চায়,


তারার মাঝে হারায়ে গিয়ে


আপন মনে গাহিতে চায়।


মেঘের মতো হারায়ে দিশা


আকাশ-মাঝে ভাসিতে চায়--


কোথায় যাবে কিনারা নাই,


দিবসনিশি চলেছে তাই


বাতাস এসে লাগিছে গায়ে


জোছনা এসে পড়িছে পায়ে,


উড়িয়া কাছে গাহিছে পাখি,


মুদিয়া যেন এসেছে আঁখি,


আকাশ-মাঝে মাথাটি থুয়ে


আরামে যেন ভাসিয়া যায়,


হৃদয় মোর মেঘের মতো


আকাশ-মাঝে ভাসিতে চায়।


ধরার পানে মেলিয়া আঁখি


উষার মতো হাসিতে চায়।


জগৎ-মাঝে ফেলিতে পা


চরণ যেন উঠিছে না,


শরমে যেন হাসিছে মৃদু হাস,


হাসিটি যেন নামিল ভুঁয়ে,


জাগায়ে দিল ফুলেরে ছুঁয়ে,


মালতীবধূ হাসিয়া তারে


        করিল পরিহাস।


মেঘেতে হাসি জড়ায়ে যায়,


বাতাসে হাসি- গড়ায়ে যায়,


উষার হাসি--ফুলের হাসি


কানন-মাঝে ছড়ায়ে যায়।


হৃদয় মোর আকাশে উঠে


উষার মতো হাসিতে চায়।
<|endoftext|> 


<|startoftext|>


 অল্প লইয়া থাকি,তাই মোর


                             যাহা যায় তাহা যায়--


                   কণাটুকু যদি হারায় তা লয়ে


                             প্রাণ করে হায়-হায়।


নদীতটসম কেবলি বৃথাই


প্রবাহ আঁকড়ি রাখিবারে চাই,


একে একে বুকে আঘাত করিয়া


       ঢেউগুলি কোথা ধায়।


              অল্প লইয়া থাকি,তাই মোর


                     যাহা যায় তাহা যায়।


                      যাহা যায় আর যাহা-কিছু থাকে


                      সব যদি দিই সঁপিয়া তোমাকে


                      তবে নাহি ক্ষয়, সবি জেগে রয়


                             তব মহা মহিমায়।


তোমাতে রয়েছে কত শশী ভানু,


কভু না হারায়ে অণু পরমাণু--


আমার ক্ষুদ্র হারাধনগুলি


       রবে না কি তব পায়?


              অল্প লইয়া থাকি,তাই মোর


                      যাহা যায় তাহা যায়।
<|endoftext|> 


<|startoftext|>


অলস শয্যার পাশে জীবন মন্থরগতি চলে,


রচে শিল্প শৈবালের দলে।


মর্যাদা নাইকো তার, তবু তাহে রয়


জীবনের স্বল্পমূল্য কিছু পরিচয়।
<|endoftext|> 


<|startoftext|>


অসংকোচে করিবে ক'ষে ভোজনরসভোগ,


    সাবধানতা সেটা যে মহারোগ।


        যকৃৎ যদি বিকৃত হয়


        স্বীকৃত রবে, কিসের ভয়,


           নাহয় হবে পেটের গোলযোগ।


কাপুরুষেরা করিস তোরা দুখভোগের ডর,


    সুখভোগের হারাস অবসর।


        জীবন মিছে দীর্ঘ করা


        বিলম্বিত মরণে মরা


           শুধুই বাঁচা না খেয়ে ক্ষীর সর।


দেহের তামসিকতা ছিছি মাংস হাড় পেশি,


    তাহারি পরে দরদ এত বেশি।


        আত্মা জানে রসের রুচি,


        কামনা করে কোফ্‌তা লুচি,


           তারেও হেলা বলো তো কোন্‌ দেশী।


ওজন করি ভোজন করা, তাহারে করি ঘৃণা


    মরণভীরু, এ কথা বুঝিবি না।


        রোগে মরার ভাবনা নিয়ে


        সাবধানীরা রহে কি জিয়ে--


           কেহ কি কভু মরে না রোগ বিনা।


মাথা ধরায় মাথার শিরা হোক-না ঝংকৃত,


    পেটের নাড়ি ব্যথায় টংকৃত।


        ওডিকলোনে ললাট ভিজে--


        মাদুলি আর তাগা-তাবিজে


           সারাটা দেহ হবে অলংকৃত।


যখন আধিভৌতিকের বাজিবে শেষ ঘড়ি,


    গলায় যমদৌতিকের দড়ি।


        হোমিয়োপ্যাথি বিমুখ যবে,


        কবিরাজিও নারাজ হবে,


           তখন আবধৌতিকের বড়ি।


তাহার পরে ছেলে তো আছে বাপেরই পথে ঢুকে


    অম্লশূলসাধনকৌতুকে।


        কাঁচা আমের আচার যত


        রহিবে হয়ে বংশগত,


           ধরাবে জ্বালা পারিবারিক বুকে।


খাওয়া বাঁচায়ে বাঙালিদের বাঁচিতে হলে ঝোঁক


    এ দেশে তবে ধরিত না তো লোক।


        অপরিপাকে মরণভয়


        গৌড়জনে করেছে জয়,


           তাদের লাগি কোরো না কেহ শোক।


লঙ্কা আনো, সর্ষে আনো, সস্তা আনো ঘৃত,


    গন্ধে তার হোয়ো না শঙ্কিত।


        আঁচলে ঘেরি কোমর বাঁধো,


        ঘণ্ট আর ছেঁচকি রাঁধো,


           বৈদ্য ডাকো-- তাহার পরে মৃত।
<|endoftext|> 


<|startoftext|>
১৩৩


অস্তরবির আলো-শতদল


       মুদিল অন্ধকারে।


ফুটিয়া উঠুক নবীন ভাষায়


শ্রান্তিবিহীন নবীন আশায়


        নব উদয়ের পারে॥   
<|endoftext|> 


<|startoftext|>


অস্তাচলের প্রান্ত থেকে


     তরুণ দল'কে গেলেম ডেকে


         উদয়পথের পানে--


ক্লান্ত প্রাণের প্রদীপশিখা


     পরিয়ে দিবে আলোর টিকা


         নূতন-জাগা প্রাণে।
<|endoftext|> 


<|startoftext|>


৭১


অসীম আকাশ শূন্য প্রসারি রাখে,


       হোথায় পৃথিবী মনে মনে তার


            অমরার ছবি আঁকে॥   
<|endoftext|> 


<|startoftext|>


অসীম শূন্যে একা


      অবাক্‌ চক্ষু


            দূর-রহস্য-দেখা।
<|endoftext|> 


<|startoftext|>


আইডিয়াল নিয়ে থাকে, নাহি চড়ে হাঁড়ি।
প্র৻াক্‌টিক্যাল লোকে বলে, এ যে বাড়াবাড়ি।
শিবনেত্র হল বুঝি, এইবার মোলো--
অক্সিজেন নাকে দিয়ে চাঙ্গা ক'রে তোলো।
<|endoftext|>
<|startoftext|>


৭৫
আকর্ষণগুণে প্রেম এক ক'রে তোলে।
শক্তি শুধু বেঁধে রাখে শিকলে শিকলে॥        
<|endoftext|>
<|startoftext|>


আকাশ আজিকে নির্মলতম নীল,
          উজ্জ্বল আজি চাঁপার বরন আলো;
সবুজে সোনায় ভূলোকে দ্যুলোকে মিল
          দূরে-চাওয়া মোর নয়নে লেগেছে ভালো।
ঘাসে ঝ'রে-পড়া শিউলির সৌরভে
          মন-কেমনের বেদনা বাতাসে লাগে।
মালতীবিতানে শালিকের কলরবে
          কাজ-ছাড়া-পাওয়া ছুটির আভাস জাগে।
এমনি শরতে ছেলেবেলাকার দেশে
          রূপকথাটির নবীন রাজার ছেলে
বাহিরে ছুটিতে কী জানি কী উদ্দেশে
          এ পারের চিরপরিচিত ঘর ফেলে।
আজি মোর মনে সে রূপকথার মায়া
          ঘনায়ে উঠিছে চাহিয়া আকাশ-পানে;
তেপান্তরের সুদূর আলোকছায়া
          ছড়ায়ে পড়িল ঘরছাড়া মোর প্রাণে।
মন বলে, "ওগো অজানা বন্ধু, তব
          সন্ধানে আমি সমুদ্রে দিব পাড়ি।
ব্যথিত হৃদয়ে পরশরতন লব
          চিরসঞ্চিত দৈন্যের বোঝা ছাড়ি।
দিন গেছে মোর, বৃথা বয়ে গেছে রাতি,
          বসন্ত গেছে দ্বারে দিয়ে মিছে নাড়া;
খুঁজে পাই নাই শূন্য ঘরের সাথি--
          বকুলগন্ধে দিয়েছিল বুঝি সাড়া।
          আজি আশ্বিনে প্রিয়-ইঙ্গিত-সম
                       নেমে আসে বাণী করুণকিরণ-ঢালা--
          চিরজীবনের হারানো বন্ধু মম,
                       এবার এসেছে তোমারে খোঁজার পালা।'
<|endoftext|>
<|startoftext|>


১৬৮
আকাশ কভু পাতে না ফাঁদ
           কাড়িয়ে নিতে চাঁদে,
বিনা বাঁধনে তাই তো চাঁদ,
           নিজেরে নিজে বাঁধে।         
<|endoftext|>
<|startoftext|>




১৬
আকাশ ধরারে বাহুতে বেড়িয়া রাখে,
তবুও আপনি অসীম সুদূরে থাকে॥ 
<|endoftext|>
<|startoftext|>


আকাশ নিঠুর, বাতাস নীরস,
         কৃপণ মাটির 'পরে
             শিকড় হা হা করে--
চারি দিকে ফেটে চৌচির মাঠটা।
ফুলের খবর নিতে এলে
             শোনায় নেহাত ঠাট্টা।
দখিন হাওয়া শুধায় যদি
             "কেমন আছ' ব'লে,
শুকনো পাতায় খস্‌খসানি
             কেবল জাগিয়ে তোলে।
<|endoftext|>
<|startoftext|>


আকাশ ভেঙে বৃষ্টি পড়ে,
           ঝড় এল রে আজ--
মেঘের ডাকে ডাক মিলিয়ে
           বাজ্‌ রে মৃদঙ বাজ্‌।
আজকে তোরা কী গাবি গান
           কোন্‌ রাগিণীর সুরে।
কালো আকাশ নীল ছায়াতে
           দিল যে বুক পূরে।
 
বৃষ্টিধারায় ঝাপসা মাঠে
           ডাকছে ধেনুদল,
তালের তলে শিউরে উঠে
           বাঁধের কালো জল।
পোড়ো বাড়ির ভাঙা ভিতে
           ওঠে হাওয়ার হাঁক,
শূন্য খেতের ও পার যেন
           এ পারকে দেয় ডাক।
 
আমাকে আজ কে খুঁজেছে
           পথের থেকে চেয়ে।
জলের বিন্দু পড়ছে রে তার
           অলক বেয়ে বেয়ে।
মল্লারেতে মীড় মিলায়ে
           বাজে আমার প্রাণ,
দুয়ার হতে কে ফিরেছে
           না গেয়ে তার গান।
 
আয় গো তোরা ঘরেতে আয়,
           বোস্‌ গো তোরা কাছে।
আজ যে আমার সমস্ত মন
           আসন মেলে আছে।
জলে স্থলে শূন্যে হাওয়ায়
           ছুটেছে আজ কী ও।
ঝড়ের 'পরে পরান আমার
           উড়ায় উত্তরীয়।
 
আসবি তোরা কারা কারা
           বৃষ্টিধারার স্রোতে
কোন্‌ সে পাগল পারাবারের
           কোন্‌ পরপার হতে।
আসবি তোরা ভিজে বনের
           কান্না নিয়ে সাথে,
আসবি তোরা গন্ধরাজের
           গাঁথন নিয়ে হাতে।
 
ওরে, আজি বহু দূরের
           বহু দিনের পানে
পাঁজর টুটে বেদনা মোর
           ছুটেছে কোন্‌খানে--
ফুরিয়ে-যাওয়ার ছায়াবনে,
           ভুলে-যাওয়ার দেশে,
সকল-গড়া সকল-ভাঙা
           সকল গানের শেষে।
 
কাজল মেঘে ঘনিয়ে ওঠে
           সজল ব্যাকুলতা,
এলোমেলো হাওয়ায় ওড়ে
           এলোমেলো কথা।
দুলছে দূরে বনের শাখা,
           বৃষ্টি পড়ে বেগে,
মেঘের ডাকে কোন্‌ অশান্ত
           উঠিস জেগে জেগে।
<|endoftext|>
<|startoftext|>


আকাশতলে উঠল ফুটে
              আলোর শতদল।
           পাপড়িগুলি থরে থরে
           ছড়ালো দিক্‌-দিগন্তরে,
           ঢেকে গেল অন্ধকারের
              নিবিড় কালো জল।
           মাঝখানেতে সোনার কোষে
           আনন্দে ভাই আছি বসে,
           আমায় ঘিরে ছড়ায় ধীরে
                   আলোর শতদল।
 
                               আকাশেতে ঢেউ দিয়ে রে
                                  বাতাস বহে যায়।
                               চার দিকে গান বেজে ওঠে,
                               চার দিকে প্রাণ নাচে ছোটে,
                               গগনভরা পরশখানি
                                  লাগে সকল গায়।
                               ডুব দিয়ে এই প্রাণসাগরে
                               নিতেছি প্রাণ বক্ষ ভরে,
                               ফিরে ফিরে আমায় ঘিরে
                                  বাতাস বহে যায়।
 
           দশ দিকেতে আঁচল পেতে
              কোল দিয়েছে মাটি।
           রয়েছে জীব যে যেখানে
           সকলকে সে ডেকে আনে,
           সবার হাতে সবার পাতে
              অন্ন সে দেয় বাঁটি।
           ভরেছে মন গীতে গন্ধে,
           বসে আছি মহানন্দে,
           আমায় ঘিরে আঁচল পেতে
              কোল দিয়েছে মাটি।
 
                         আলো, তোমায় নমি আমার
                               মিলাক অপরাধ।
                         ললাটেতে রাখো আমার
                               পিতার আশীর্বাদ।
                         বাতাস, তোমায় নমি, আমার
                               ঘুচুক অবসাদ,
                         সকল দেহে বুলায়ে দাও
                               পিতার আশীর্বাদ।
                         মাটি, তোমায় নমি, আমার
                               মিটুক সর্ব সাধ।
                         গৃহ ভরে ফলিয়ে তোলো
                            পিতার আশীর্বাদ।
<|endoftext|>
<|startoftext|>


আকাশ-ভরা তারার মাঝে আমার তারা কই।
        ওই হবে কি ওই।
রাঙা আভার আভাস-মাঝে, সন্ধ্যারবির রাগে
সিন্ধুপারের ঢেউয়ের ছিটে ওই যাহারে লাগে,
ওই যে লাজুক আলোখানি, ওই যে গো নামহারা,
        ওই কি আমার হবে আপন তারা।
 
জোয়ার ভাঁটার স্রোতের টানে আমার বেলা কাটে
        কেবল ঘাটে ঘাটে।
এমনি করে পথে পথে অনেক হল খোঁজা,
এমনি করে হাটে হাটে জমল অনেক বোঝা --
ইমনে আজ বাঁশি বাজে, মন যে কেমন করে
        আকাশে মোর আপন  তারায় ভরে।
 
দূরে এসে তার  ভাষা কি ভুলেছি কোন্‌ খনে?
        পড়বে না কি মনে?
ঘরে ফেরার প্রদীপ আমার রাখল কোথায় জ্বেলে
পথে-চাওয়া করুণ চোখের কিরণখানি মেলে।
কোন্‌ রাতে যে মেটাবে মোর তপ্ত দিনের তৃষা,
        খুঁজে খুঁজে পাব না তার দিশা?
 
ক্ষণে ক্ষণে কাজের মাঝে দেয় নি কি দ্বার নাড়া--
          পাই নি কি তার সাড়া।
বাতায়নের মুক্তপথে স্বচ্ছ শরৎ-রাতে
তার আলোটি মেশে নি কি মোর স্বপনের সাথে।
হঠাৎ তারি সুরখানি কি ফাগুন-হাওয়া বেয়ে
          আসে নি মোর গানের 'পরে ধেয়ে।
 
কানে কানে কথাটি তার অনেক সুখে দুখে
          বেজেছে মোর বুকে।
মাঝে মাঝে তারি বাতাস আমার পালে এসে
নিয়ে গেছে হঠাৎ আমায় আন্‌মনাদের দেশে--
পথ-হারানো বনের ছায়ায় কোন্‌ মায়াতে ভুলে
          গেঁথেছি হার নাম-না-জানা ফুলে।
 
আমার তারার মন্ত্র নিয়ে এলেম ধরাতলে
          লক্ষ্যহারার দলে।
বাসায় এল পথের হাওয়া, কাজের মাঝে খেলা,
ভাসল ভিড়ের মুখর স্রোতে একলা প্রাণের ভেলা,
বিচ্ছেদেরই লাগল বাদল মিলন-ঘন রাতে
          বাঁধনহারা শ্রাবণ-ধারাপাতে।
 
ফিরে যাবার সময় হল তাই তো চেয়ে রই--
          আমার তারা কই?
গভীর রাতে প্রদীপগুলি নিবেছে এই পারে,
বাসাহারা গন্ধ বেড়ায় বনের অন্ধকারে,
সুর ঘুমালো নীরব নীড়ে, গান হল মোর সারা--
          কোন্‌ আকাশে আমার আপন তারা।
<|endoftext|>
<|startoftext|>


আকাশ-সিন্ধু-মাঝে এক ঠাঁই
      কিসের বাতাস লেগেছে--
      জগৎ-ঘূর্ণি জেগেছে।
ঝলকি উঠেছে রবি-শশাঙ্ক,
      ঝলকি ছুটেছে তারা,
অযুত চক্র ঘুরিয়া উঠেছে
      অবিরাম মাতোয়ারা।
স্থির আছে শুধু একটি বিন্দু
      ঘূর্ণির মাঝখানে--
সেইখান হতে স্বর্ণকমল
      উঠেছে শূন্যপানে।
      সুন্দরী, ওগো সুন্দরী,
শতদলদলে ভুবনলক্ষ্ণী
      দাঁড়ায়ে রয়েছ মরি মরি।
জগতের পাকে সকলি ঘুরিছে,
      অচল তোমার রূপরাশি।
নানা দিক হতে নানা দিন দেখি--
      পাই দেখিবারে ওই হাসি।
 
জনমে মরণে আলোকে আঁধারে
      চলেছি হরণে পূরণে,
      ঘুরিয়া চলেছি ঘুরনে।
কাছে যাই যার দেখিতে দেখিতে
      চলে যায় সেই দূরে,
হাতে পাই যারে পলক ফেলিতে
      তারে ছুঁয়ে যাই ঘুরে।
কোথাও থাকিতে না পারি ক্ষণেক,
      রাখিতে পারি নে কিছু--
মত্ত হৃদয় ছুটে চলে যায়
      ফেনপুঞ্জের পিছু।
      হে প্রেম, হে ধ্রুবসুন্দর,
স্থিরতার নীড় তুমি রচিয়াছ
      ঘূর্ণার পাকে খরতর।
দ্বীপগুলি তব গীতমুখরিত,
      ঝরে নির্ঝর কলভাষে,
অসীমের চির-চরম শান্তি
      নিমেষের মাঝে মনে আসে।
<|endoftext|>
<|startoftext|>


আকাশে ঈশানকোণে মসীপুঞ্জ মেঘ।
              আসন্ন ঝড়ের বেগ
        স্তব্ধ রহে অরণ্যের ডালে ডালে
              যেন সে বাদুড় পালে পালে।
           নিষ্কম্প পল্লবঘন মৌনরাশি
            শিকার-প্রত্যাশী
           বাঘের মতন আছে থাবা পেতে,
            রন্ধ্রহীন আঁধারেতে।
         ঝাঁকে ঝাঁক
                 উড়িয়া চলেছে কাক
আতঙ্ক বহন করি উদ্‌বিগ্ন ডানার 'পরে।
         যেন কোন্‌ ভেঙে-পড়া লোকান্তরে
ছিন্ন ছিন্ন রাত্রিখন্ড চলিয়াছে উড়ে
         উচ্ছৃঙ্খল ব্যর্থতার শূন্যতল জুড়ে।
  
         দুর্যোগের ভূমিকায় তুমি আজ কোথা হতে এলে
                   এলোচুলে অতীতের বনগন্ধ মেলে।
          জন্মের আরম্ভপ্রান্তে আর-একদিন
                   এসেছিলে অম্লান নবীন
                      বসন্তের প্রথম দূতিকা,
                   এনেছিলে আষাঢ়ের প্রথম যূথিকা
                          অনির্বচনীয় তুমি।
                   মর্মতলে উঠিলে কুসুমি
         অসীম বিস্ময়-মাঝে, নাহি জানি এলে কোথা হতে
          অদৃশ্য আলোক হতে দৃষ্টির আলোতে।
                   তেমনি রহস্যপথে, হে অভিসারিকা,
         আজ আসিয়াছ তুমি; ক্ষণদীপ্ত বিদ্যুতের শিখা
          কী ইঙ্গিত মেলিতেছে মুখে তব,
                       কী তাহার ভাষা অভিনব।
         আসিছ যে-পথ বেয়ে সেদিনের চেনা পথ এ কি।
                       এ যে দেখি
                   কোথাও বা ক্ষীণ তার রেখা,
          কোথাও চিহ্নের সূত্র লেশমাত্র নাহি যায় দেখা।
                   ডালিতে এনেছ ফুল স্মৃত বিস্মৃত,
                       কিছু-বা অপরিচিত।
          হে দূতী, এনেছ আজ গন্ধে তব যে-ঋতুর বাণী
                       নাম তার নাহি জানি।
                        মৃত্যু-অন্ধকারময়
          পরিব্যাপ্ত হয়ে আছে আসন্ন তাহার পরিচয়।
                   তারি বরমাল্যখানি পরাইয়া দাও মোর গলে
                       স্তিমিতনক্ষত্র এই নীরবের সভাঙ্গনতলে।
                         এই তব শেষ অভিসারে
                          ধরণীর পারে
                    মিলন ঘটায়ে যাও অজানার সাথে
                                 অন্তহীন রাতে।
<|endoftext|>
<|startoftext|>


৩৩
আকাশে উঠিল বাতাস, তবুও নোঙর রহিল পাঁকে,
অধীর তরণী খুঁজিয়া না পায় কোথায় সে মুখ ঢাকে॥
<|endoftext|>
<|startoftext|>


আকাশে চেয়ে আলোক-বর
         মাগিল যবে তরুণ চাঁদ,
রবির কর শীতল হয়ে
         করিল তারে আশীর্বাদ।
<|endoftext|>
<|startoftext|>


আকাশে চেয়ে দেখি
অবকাশের অন্ত নেই কোথাও।
দেশকালের সেই সুবিপুল আনুকূল্যে
তারায় তারায় নিঃশব্দ আলাপ,
তাদের দ্রুতবিচ্ছুরিত আলোক-সংকেতে
তপস্বিনী নীরবতার ধ্যান কম্পমান।
অসংখ্যের ভারে পরিকীর্ণ আমার চিত্ত;
চারদিকে আশু প্রয়োজনের কাঙালের দল;
অসীমের অবকাশকে খণ্ড খণ্ড করে
ভিড় করেছে তারা
উৎকণ্ঠ কোলাহলে।
সংকীর্ণ জীবনে আমার স্বর তাই বিজড়িত,
সত্য পৌঁছয় না অনুজ্জ্বল বাণীতে।
প্রতিদিনের অভ্যস্ত কথার
মূল্য হল দীন;
অর্থ গেল মুছে।
আমার ভাষা যেন
কুয়াশার জড়িমায় অবমানিত
হেমন্তের বেলা,
তার সুর পড়েছে চাপা।
সুস্পষ্ট প্রভাতের মতো
মন অনায়াসে মাথা তুলে বলতে পারে না--
"ভালোবাসি।"
সংকোচ লাগে কণ্ঠের কৃপণতায়।
তাই ওগো বনস্পতি,
তোমার সম্মুখে এসে বসি সকালে বিকালে,
শ্যামচ্ছায়ায় সহজ করে নিতে চাই
আমার বাণী।
দেখি চেয়ে, তোমার পল্লবস্তবক
অনায়াসে পার হয়েছে
শাখাব্যূহের জটিলতা,
জয় করে নিয়েছে চারদিকে নিস্তব্ধ অবকাশ।
তোমার নিঃশব্দ উচ্ছ্বাস সেই উদার পথে
উত্তীর্ণ হয়ে যায়
সূর্যোদয়-মহিমার মাঝে।
সেই পথ দিয়ে দক্ষিণ বাতাসের স্রোতে
অনাদি প্রাণের মন্ত্র
তোমার নবকিশলয়ের মর্মে এসে মেলে--
বিশ্বহৃদয়ের সেই আনন্দমন্ত্র--
"ভালোবাসি।"
বিপুল ঔৎসুক্য আমাকে বহন করে নিয়ে যায়
সুদূরে;
বর্তমান মুহূর্তগুলিকে
অবলুপ্ত করে কালহীনতায়।
যেন কোন্‌ লোকান্তরগত চক্ষু
জন্মান্তর থেকে চেয়ে থাকে
অমার মুখের দিকে,--
চেতনাকে নিষ্কারণ বেদনায়
সকল সীমার পরপারে দেয় পাঠিয়ে।
ঊর্ধ্বলোক থেকে কানে আসে
সৃষ্টির শাশ্বতবাণী--
"ভালোবাসি।"
যেদিন যুগান্তের রাত্রি হল অবসান
আলোকের রশ্মিদূত
বিকীর্ণ করেছিল এই আদিমবাণী
আকাশে আকাশে।
সৃষ্টিযুগের প্রথম লগ্নে
প্রাণসমুদ্রের মহাপ্লাবনে
তরঙ্গে তরঙ্গে দুলেছিল এই মন্ত্র-বচন।
এই বাণীই দিনে দিনে রচনা করেছে
স্বর্ণচ্ছটায় মানসী প্রতিমা
আমার বিরহ-গগনে
অস্তসাগরের নির্জন ধূসর উপকূলে।
আজ দিনান্তের অন্ধকারে
এজন্মের যত ভাবনা যত বেদনা
নিবিড় চেতনায় সম্মিলিত হয়ে
সন্ধ্যাবেলার একলা তারার মতো
জীবনের শেষবাণীতে হোক উদ্ভাসিত--
"ভালোবাসি।"
<|endoftext|>
<|startoftext|>


আকাশে ছড়ায়ে বাণী
         অজানার বাঁশি বাজে বুঝি।
শুনিতে না পায় জন্তু,
         মানুষ চলেছে সুর খুঁজি।
<|endoftext|>
<|startoftext|>


৫৬
আকাশে তো আমি রাখি নাই, মোর
           উড়িবার ইতিহাস।
         তবু, উড়েছিনু এই মোর উল্লাস॥ 
<|endoftext|>
<|startoftext|>


১০৫
আকাশে মন কেন তাকায় ফলের আশা পুষি?
কুসুম যদি ফোটে শাখায় তা নিয়ে থাক্‌ খুশি॥  


<|endoftext|>
<|startoftext|>


আকাশে বাতাসে ভাসে,
         অতলের নির্জনে নির্বাকে
             গুপ্ত রহে, পাই নাকো ছুঁতে।
ছন্দের সংগীতে তারে
         ধরিবারে কবি বসে থাকে--
             ধরা যাহা দেয় না কিছুতে।
<|endoftext|>
<|startoftext|>




আকাশে যুগল তারা
         চলে সাথে সাথে
অনন্তের মন্দিরেতে
         আলোক মেলাতে।
<|endoftext|>
<|startoftext|>




আকাশে সোনার মেঘ
         কত ছবি আঁকে,
আপনার নাম তবু
         লিখে নাহি রাখে।
<|endoftext|>
<|startoftext|>




আকাশের আলো মাটির তলায়
        লুকায় চুপে,
ফাগুনের ডাকে বাহিরিতে চায়
        কুসুমরূপে।
<|endoftext|>
<|startoftext|>


আকাশের চুম্বনবৃষ্টিরে
    ধরণী কুসুমে দেয় ফিরে।
<|endoftext|>
<|startoftext|>


৫৮
আকাশের তারায় তারায়
             বিধাতার যে হাসিটি জ্বলে
ক্ষণজীবী জোনাকি এনেছে
             সেই হাসি এ ধরণীতলে॥ 
<|endoftext|>
<|startoftext|>


আকাশের দূরত্ব যে, চোখে তারে দূর বলে জানি,
          মনে তারে দূর নাহি মানি।
কালের দূরত্ব সেও যত কেন হোক-না নিষ্ঠুর
          তবু সে দুঃসহ নহে দূর।
আঁধারের দূরত্বই কাছে থেকে রচে ব্যবধান,
চেতনা আবিল করে, তার হাতে নাই পরিত্রাণ
          শুধু এই মাত্র নয়--
         সে-যে সৃষ্টি করে নিত্যভয়।
ছায়া দিয়ে রচি তুলে আঁকাবাঁকা দীর্ঘ উপছায়া,
জানারে অজানা করে--ঘেরে তারে অর্থহীনা মায়া।
পথ লুপ্ত করে দিয়ে যে পথের করে সে নির্দেশ
          নাই তার শেষ।
সে পথ ভুলায়ে লয় দিনে দিনে দূর হতে দূরে
          ধ্রুবতারাহীন অন্ধপুরে।
অগ্নিবীণা বিস্তারিয়া যে প্রলয় আনে মহাকাল,
চন্দ্রসূর্য লুপ্ত করে আবর্তে-ঘূর্ণিত জটাজাল,
          দিব্য দীপ্তিচ্ছটায় সে সাজে,
বজ্রের ঝঞ্ঝনামন্দ্রে বক্ষে তার রুদ্রবীণা বাজে।
যে বিশ্বে বেদনা হানে তাহারি দাহনে করে তার
          পবিত্র সৎকার।
জীর্ণ জগতের ভস্ম যুগান্তের প্রচণ্ড নিশ্বাসে
          লুপ্ত হয় ঝঞ্ঝার বাতাসে।
          অবশেষে তপস্বীর তপস্যাবহ্নির শিখা হতে
          নবসৃষ্টি উঠে আসে নিরঞ্জন নবীন আলোতে।
দানব বিলুপ্তি আনে, আঁধারের পঙ্কিল বুদ্‌বুদে
          নিখিলের সৃষ্টি দেয় মুদে;
কণ্ঠ দেয় রূদ্ধ করি, বাণী হতে ছিন্ন করে সুর,
          ভাষা হতে অর্থ করে দূর;
উদয়দিগন্তমুখে চাপা দেয় ঘন কালো আঁখি,
          প্রেমেরে সে ফেলে বাঁধি
          সংশয়ের ডোরে;
ভক্তিপাত্র শূন্য করি শ্রদ্ধার অমৃত লয় হরে।
          মূক অন্ধ মৃত্তিকার স্তর,
জগদ্দল শিলা দিয়ে রচে সেথা মুক্তির কবর।
<|endoftext|>
<|startoftext|>




৩৪
আকাশের নীল
বনের শ্যামলে চায়।
মাঝখানে তার
হাওয়া করে হায়-হায়॥ 
<|endoftext|>
<|startoftext|>


আকাশের বাণী বাজে
         বাতাসের বীণাতে--
মাধবীরে ডাক দিল
         রবি-মুখ চিনাতে।
টুনটুনি নেচে নেচে
         দুলাইল লতাটি,
রবিরে শুনায়ে দিল
         ধরণীর কথাটি।
<|endoftext|>
<|startoftext|>




আগুন জ্বলিত যবে
      আপন আলোতে
সাবধান করেছিলে
      মোরে দূর হতে।
নিবে গিয়ে ছাইচাপা
         আছে মৃতপ্রায়,
তাহারই বিপদ হতে
         বাঁচাও আমায়।
<|endoftext|>
<|startoftext|>


 আগুনের
          পরশমণি
                       ছোঁয়াও প্রাণে।
  এ জীবন
          পুণ্য করো
                       দহন-দানে।
  আমার এই
          দেহখানি
                       তুলে ধরো,
  তোমার ওই
          দেবালয়ের
                       প্রদীপ করো,
  নিশিদিন
          আলোক-শিখা
                       জ্বলুক গানে।
  আগুনের
          পরশমণি
                       ছোঁয়াও প্রাণে।
  আঁধারের
          গায়ে গায়ে
                       পরশ তব
  সারা রাত
          ফোটাক তারা
                       নব নব।
নয়নের
    দৃষ্টি হতে
            ঘুচবে কালো,
  যেখানে
          পড়বে সেথায়
                       দেখবে আলো,
  ব্যথা মোর
          উঠবে জ্বলে
                       ঊর্ধ্ব-পানে।
  আগুনের
          পরশমণি
                       ছোঁয়াও প্রাণে।
<|endoftext|>
<|startoftext|>


আগা বলে, আমি বড়ো, তুমি ছোটো লোক।
গোড়া হেসে বলে, ভাই, ভালো তাই হোক।
তুমি উচ্চে আছ ব'লে গর্বে আছ ভোর,
তোমারে করেছি উচ্চ এই গর্ব মোর।
<|endoftext|>
<|startoftext|>


১৭৯
আগে খোঁড়া করে দিয়ে পরে লও পিঠে,
তারে যদি দয়া বলো শোনায় না মিঠে॥  
<|endoftext|>
<|startoftext|>


আগে যেথায় ভিড় জমত
              মেলা;
নানারকম চলত হাসি
              খেলা,
বিদায় নেবার সময় হলে
         লাগত মনে ব্যথা,
"এখন তবে যাই' বলতে
         বাধত মুখে কথা,
চোখের কোণে দেখেছিলেম
         অশ্রুজলের ধারা--
করুণ রসের সেই পালাটা
         আজকে হল সারা।
আজ বুঝেছি সেটা কালের
              ভ্রান্তি,
এখন যেটা প্রকাশ পেল
         সেটাই শান্তি শান্তি!
<|endoftext|>
<|startoftext|>




আঘাত করে নিলে জিনে,
কাড়িলে মন দিনে দিনে।
            সুখের বাধা ভেঙে ফেলে
            তবে আমার প্রাণে এলে,
        বারে বারে মরার মুখে
                     অনেক দুখে নিলাম চিনে।
তুফান দেখে ঝড়ের রাতে
ছেড়েছি হাল তোমার হাতে।
         বাটের মাঝে হাটের মাঝে
         কোথাও আমায় ছাড়লে না যে,
যখন আমার সব বিকালো
             তখন আমায় নিলে কিনে।
<|endoftext|>
<|startoftext|>




আঘাতসংঘাত-মাঝে দাঁড়াইনু আসি।
অঙ্গদ কুণ্ডল কণ্ঠী অলংকাররাশি
খুলিয়া ফেলেছি দূরে। দাও হস্তে তুলি
নিজহাতে তোমার অমোঘ শরগুলি,
তোমার অক্ষয় তূণ। অস্ত্রে দীক্ষা দেহো
রণগুরু। তোমার প্রবল পিতৃস্নেহ
ধ্বনিয়া উঠুক আজি কঠিন আদেশে।
করো মোরে সম্মানিত নববীরবেশে,
দুরূহ কর্তব্যভারে, দুঃসহ কঠোর
বেদনায়; পরাইয়া দাও অঙ্গে মোর
ক্ষতচিহ্ন-অলংকার। ধন্য করো দাসে
সফল চেষ্টায় আর নিষ্ফল প্রয়াসে।
ভাবের ললিত ক্রোড়ে না রাখি নিলীন
কর্মক্ষেত্রে করি দাও সক্ষম স্বাধীন।
<|endoftext|>
<|startoftext|>


  আচ্ছাদন হতে
ডেকে লহো মোরে তব চক্ষুর আলোতে।
           অজ্ঞাত ছিলাম এতদিন
            পরিচয়হীন--
           সেই অগোচরদুঃখভার
বহিয়া চলেছি পথে; শুধু আমি অংশ জনতার।
           উদ্ধার করিয়া আনো,
           আমারে সম্পূর্ণ করি জানো।
            যেথা আমি একা
           সেথায় নামুক তব দেখা।
সে মহানির্জন
            যে গহনে অন্তর্যামী পাতেন আসন,
                     সেইখানে আনো আলো,
            দেখো মোর সব মন্দ ভালো,
                     যাক লজ্জা ভয়,
            আমার সমস্ত হোক তব দৃষ্টিময়।
           ছায়া আমি সবা-কাছে, অস্ফুট আমি-যে,
                     তাই আমি নিজে
                     তাহাদের মাঝে
            নিজেরে খুঁজিয়া পাই না-যে।
           তারা মোর নাম জানে, নাহি জানে মান,
           তারা মোর কর্ম জানে, নাহি জানে মর্মগত প্রাণ।
            সত্য যদি হই তোমা-কাছে
            তবে মোর মূল্য বাঁচে,
                     তোমার মাঝারে
            বিধির স্বতন্ত্র সৃষ্টি জানিব আমারে।
                     প্রেম তব ঘোষিবে তখন
            অসংখ্য যুগের আমি একান্ত সাধন।
                     তুমি মোরে করো আবিষ্কার,
           পূর্ণ ফল দেহো মোরে আমার আজন্ম প্রতীক্ষার।
            বহিতেছি অজ্ঞাতির বন্ধন সদাই,
                     মুক্তি চাই
              তোমার জানার মাঝে
            সত্য তব যেথায় বিরাজে।
<|endoftext|>
<|startoftext|>




আছি আমি বিন্দুরূপে, হে অন্তরযামী
আছি আমি বিশ্বকেন্দ্রস্থলে। "আছি আমি'
এ কথা স্মরিলে মনে মহান্‌ বিস্ময়
আকুল করিয়া দেয়,স্তব্ধ এ হৃদয়
প্রকাণ্ড রহস্যভারে। "আছি আর আছে'
অন্তহীন আদি প্রহেলিকা, কার কাছে
শুধাইব অর্থ এর! তত্ত্ববিদ্‌ তাই
কহিতেছে,"এ নিখিলে আর কিছু নাই,
শুধু এক আছে।' করে তারা একাকার
অস্তিত্বরহস্যরাশি করি অস্বীকার।
একমাত্র তুমি জান এ ভবসংসারে
যে আদি গোপন তত্ত্ব, আমি কবি তারে
চিরকাল সবিনয়ে স্বীকার করিয়া
অপার বিস্ময়ে চিত্ত রাখিব ভরিয়া।
<|endoftext|>
<|startoftext|>
              আছে আমার হৃদয় আছে ভরে
                    এখন তুমি যা-খুশি তাই করো।
              এমনি যদি বিরাজ অন্তরে
                    বাহির হতে সকলি মোর হরো।
                               সব পিপাসার যেথায় অবসান
                               সেথায় যদি পূর্ণ কর প্রাণ,
                               তাহার পরে মরুপথের মাঝে
                                  উঠে রৌদ্র উঠুক খরতর।
 
           এই যে খেলা খেলছ কত ছলে
              এই খেলা তো আমি ভালোবাসি।
           এক দিকেতে ভাসাও আঁখিজলে
              আরেক দিকে জাগিয়ে তোল হাসি।
                    যখন ভাবি সব খোয়ালেম বুঝি,
                    গভীর করে পাই তাহারে খুঁজি,
                    কোলের থেকে যখন ফেল দূরে
                               বুকের মাঝে আবার তুলে ধর।
<|endoftext|>
<|startoftext|>


আছে, আছে স্থান!
একা তুমি, তোমার শুধু
        একটি আঁটি ধান।
নাহয় হবে, ঘেঁষাঘেঁষি,
এমন কিছু নয় সে বেশি,
নাহয় কিছু ভারী হবে
         আমার তরীখান--
            তাই বলে কি ফিরবে তুমি
                  আছে, আছে স্থান!
 
            এসো, এসো নায়ে!
ধুলা যদি থাকে কিছু
            থাক্‌-না ধূলা পায়ে।
তনু তোমার তনুলতা,
চোখের কোণে চঞ্চলতা,
সজলনীল-জলদ-বরন
            বসনখানি গায়ে--
                     তোমার তরে হবে গো ঠাঁই--         
                              এসো এসো নায়ে।
 
            যাত্রী আছে নানা,
নানা ঘাটে যাবে তারা
            কেউ কারো নয় জানা।
তুমিও গো ক্ষণেক-তরে
বসবে আমার তরী-'পরে,
যাত্রা যখন ফুরিয়ে যাবে,
          মান্‌বে না মোর মানা--
                এলে যদি তুমিও এসো,
                           যাত্রী আছে নানা।
 
           কোথা তোমার স্থান?
কোন্‌ গোলাতে রাখতে যাবে
           একটি আঁটি ধান?
বলতে যদি না চাও তবে
শুনে আমার কী ফল হবে,
ভাবব ব'সে খেয়া যখন
           করব অবসান--
                   কোন্‌ পাড়াতে যাবে তুমি,
                    কোথা তোমার স্থান?
<|endoftext|>
<|startoftext|>


আজ  ধানের খেতে রৌদ্রছায়ায়
                     লুকোচুরি খেলা।
              নীল আকশে কে ভাসালে
                     সাদা মেঘের ভেলা।
                               আজ  ভ্রমর ভোলে মধু খেতে,
                                  উড়ে বেড়ায় আলোয় মেতে;
                               আজ  কিসের তরে নদীর চরে
                                    চখাচখির মেলা।
 
ওরে  যাব না আজ ঘরে রে ভাই,
              যাব না আজ ঘরে।
ওরে  আকাশ ভেঙে বাহিরকে আজ
              নেব রে লুঠ করে।
              যেন  জোয়ার-জলে ফেনার রাশি
                                  বাতাসে আজ ছুটছে হাসি।
                               আজ  বিনা কাজে বাজিয়ে বাঁশি
                                             কাটবে সকল বেলা।
<|endoftext|>
<|startoftext|>


আজ আমার প্রণতি গ্রহণ করো, পৃথিবী,
শেষ নমস্কারে অবনত দিনাবসানের বেদিতলে।
 
মহাবীর্যবতী, তুমি বীরভোগ্যা,
বিপরীত তুমি ললিতে কঠোরে,
মিশ্রিত তোমার প্রকৃতি পুরুষে নারীতে;
মানুষের জীবন দোলায়িত কর তুমি দুঃসহ দ্বন্দ্বে।
ডান হাতে পূর্ণ কর সুধা
বাম হাতে পূর্ণ কর পাত্র,
তোমার লীলাক্ষেত্র মুখরিত কর অট্টবিদ্রূপে;
দুঃসাধ্য কর বীরের জীবনকে মহৎজীবনে যার অধিকার।
শ্রেয়কে কর দুর্মূল্য,
কৃপা কর না কৃপাপাত্রকে।
তোমার গাছে গাছে প্রচ্ছন্ন রেখেছ প্রতি মুহূর্তের সংগ্রাম,
      ফলে শস্যে তার জয়মাল্য হয় সার্থক।
জলে স্থলে তোমার ক্ষমাহীন রণরঙ্গভূমি,
সেখানে মৃত্যুর মুখে ঘোষিত হয় বিজয়ী প্রাণের জয়বার্তা।
তোমার নির্দয়তার ভিত্তিতে উঠেছে সভ্যতার জয়তোরণ,
ত্রুটি ঘটলে তার পূর্ণ মূল্য শোধ হয় বিনাশে।
 
তোমার ইতিহাসের আদিপর্বে দানবের প্রতাপ ছিল দুর্জয়,
সে পরুষ, সে বর্বর, সে মূঢ়।
তার অঙ্গুলি ছিল স্থূল, কলাকৌশলবর্জিত;
গদা-হাতে মুষল-হাতে লন্ডভন্ড করেছে সে সমুদ্র পর্বত;
অগ্নিতে বাষ্পেতে দুঃস্বপ্ন ঘুলিয়ে তুলেছে আকাশে।
জড়রাজত্বে সে ছিল একাধিপতি,
প্রাণের 'পরে ছিল তার অন্ধ ঈর্ষা।
 
দেবতা এলেন পরযুগে--
মন্ত্র পড়লেন দানবদমনের,
জড়ের ঔদ্ধত্য হল অভিভূত;
জীবধাত্রী বসলেন শ্যামল আস্তরণ পেতে।
উষা দাঁড়ালেন পূর্বাচলের শিখরচূড়ায়,
পশ্চিমসাগরতীরে সন্ধ্যা নামলেন মাথায় নিয়ে শান্তিঘট।
 
নম্র হল শিকলে-বাঁধা দানব,
তবু সেই আদিম বর্বর আঁকড়ে রইল তোমার ইতিহাস।
ব্যবস্থার মধ্যে সে হঠাৎ আনে বিশৃঙ্খলতা,
তোমার স্বভাবের কালো গর্ত থেকে
হঠাৎ বেরিয়ে আসে এঁকেবেঁকে।
তোমার নাড়ীতে লেগে আছে তার পাগলামি।
দেবতার মন্ত্র উঠছে আকাশে বাতাসে অরণ্যে
দিনে রাত্রে
উদাত্ত অনুদাত্ত মন্দ্রস্বরে।
তবু তোমার বক্ষের পাতাল থেকে আধপোষা নাগদানব
ক্ষণে ক্ষণে উঠছে ফণা তুলে,
তার তাড়নায় তোমার আপন জীবকে করছ আঘাত,
ছারখার করছ আপন সৃষ্টিকে।
 
শুভে অশুভে স্থাপিত তোমার পাদপীঠে,
তোমার প্রচণ্ড সুন্দর মহিমার উদ্দেশে
আজ রেখে যাব আমার ক্ষতচিহ্নলাঞ্ছিত জীবনের প্রণতি।
বিরাট প্রাণের, বিরাট মৃত্যুর গুপ্তসঞ্চার
তোমার যে মাটির তলায়
তাকে আজ স্পর্শ করি, উপলব্ধি করি সর্ব দেহে মনে।
অগণিত যুগযুগান্তরের
অসংখ্য মানুষের লুপ্ত দেহ পুঞ্জিত তার ধুলায়।
আমিও রেখে যাব কয় মুষ্টি ধূলি
আমার সমস্ত সুখদুঃখের শেষ পরিণাম--
রেখে যাব এই নামগ্রাসী,আকারগ্রাসী,সকল-পরিচয়-গ্রাসী
নিঃশব্দ মহাধূলিরাশির মধ্যে।
 
অচল অবরোধে আবদ্ধ পৃথিবী, মেঘলোকে উধাও পৃথিবী,
গিরিশৃঙ্গমালার মহৎ মৌনে ধ্যানমগ্না পৃথিবী,
নীলাম্বুরাশির অতন্দ্রতরঙ্গে কলমন্দ্রমুখরা পৃথিবী,
অন্নপূর্ণা তুমি সুন্দরী, অন্নরিক্তা তুমি ভীষণা।
এক দিকে আপক্কধান্যভারনম্র তোমার শস্যক্ষেত্র,
সেখানে প্রসন্ন প্রভাতসূর্য প্রতিদিন মুছে নেয় শিশিরবিন্দু
কিরণ-উত্তরীয় বুলিয়ে দিয়ে।
অস্তগামী সূর্য শ্যামশস্যহিল্লোলে রেখে যায় অকথিত এই বাণী--
"আমি আনন্দিত'।
অন্য দিকে তোমার জলহীন ফলহীন আতঙ্কপান্ডুর মরুক্ষেত্রে
পরিকীর্ণ পশুকঙ্কালের মধ্যে মরীচিকার প্রেতনৃত্য।
বৈশাখে দেখেছি বিদ্যুৎচঞ্চুবিদ্ধ দিগন্তকে ছিনিয়ে নিতে এল
কালো শ্যেনপাখির মতো তোমার ঝড়,
সমস্ত আকাশটা ডেকে উঠল যেন কেশর-ফোলা সিংহ,
তার লেজের ঝাপটে ডালপালা আলুথালু ক'রে
হতাশ বনস্পতি ধুলায় পড়ল উবুড় হয়ে।
হাওয়ার মুখে ছুটল ভাঙা কুঁড়ের চাল
শিকল-ছেঁড়া কয়েদি-ডাকাতের মতো।
আবার ফাল্গুনে দেখেছি তোমার আতপ্ত দক্ষিনে হাওয়া
ছড়িয়ে দিয়েছে বিরহমিলনের স্বগতপ্রলাপ
আম্রমুকুলের গন্ধে।
চাঁদের পেয়ালা ছাপিয়ে দিয়ে উপচিয়ে পড়েছে
স্বর্গীয় মদের ফেনা।
বনের মর্মরধ্বনি ঝঞ্ঝাবায়ুর স্পর্ধায় ধৈর্য হারিয়েছে
অকস্মাৎ কল্লোচ্ছ্বাসে।
 
স্নিগ্ধ তুমি, হিংস্র তুমি, পুরাতনী, তুমি নিত্যনবীনা,
অনাদি সৃষ্টির যজ্ঞহুতাগ্নি থেকে বেরিয়ে এসেছিলে
সংখ্যাগণনার অতীত প্রত্যুষে,
তোমার চক্রতীর্থের পথে পথে ছড়িয়ে এসেছ
শতশত ভাঙা ইতিহাসের অর্থলুপ্ত অবশেষ--
বিনা বেদনায় বিছিয়ে এসেছ তোমার বর্জিত সৃষ্টি
অগণ্য বিস্মৃতির স্তরে স্তরে।
 
জীবপালিনী, আমাদের পুষেছ
তোমার খণ্ডকালের ছোটো ছোটো পিঞ্জরে।
তারই মধ্যে সব খেলার সীমা,
সব কীর্তির অবসান।
 
আজ আমি কোনো মোহ নিয়ে আসি নি তোমার সম্মুখে,
এতদিন যে দিনরাত্রির মালা গেঁথেছি বসে বসে
  তার জন্যে অমরতার দাবি করব না তোমার দ্বারে।
তোমার অযুত নিযুত বৎসর সূর্যপ্রদক্ষিণের পথে
যে বিপুল নিমেষগুলি উন্মীলিত নিমীলিত হতে থাকে
তারই এক ক্ষুদ্র অংশে কোনো একটি আসনের
সত্যমূল্য যদি দিয়ে থাকি,
জীবনের কোনো একটি ফলবান খণ্ডকে
যদি জয় করে থাকি পরম দুঃখে
তবে দিয়ো তোমার মাটির ফোঁটার একটি তিলক আমার কপালে;
সে চিহ্ন যাবে মিলিয়ে
যে রাত্রে সকল চিহ্ন পরম অচিনের মধ্যে যায় মিশে।
                                    হে উদাসীন পৃথিবী,
                                 আমাকে সম্পূর্ণ ভোলবার আগে
                                    তোমার নির্মম পদপ্রান্তে
                                 আজ রেখে যাই আমার প্রণতি।
<|endoftext|>
<|startoftext|>


 আজ আমি কথা কহিব না।
        আর আমি গান গাহিব না।
হেরো আজি ভোরবেলা এসেছে রে মেলা লোক,
        ঘিরে আছে চারি দিকে
        চেয়ে আছে অনিমিখে,
হেরে মোর হাসিমুখ ভুলে গেছে দুখশোক।
        আজ আমি গান গাহিব না।
 
সকাতরে গান গেয়ে পথপানে চেয়ে চেয়ে
        এদের ডেকেছি দিবানিশি।
ভেবেছিনু মিছে আশা, বোঝে না আমার ভাষা,
        বিলাপ মিলায় দিশি দিশি।
কাছে এরা আসিত না, কোলে বসে হাসিত না,
        ধরিতে চকিতে হত লীন।
মরমে বাজিত ব্যথা--সাধিলে না কহে কথা--
        সাধিতে শিখি নি এতদিন।
দিত দেখা মাঝে মাঝে, দূরে যেন বাঁশি বাজে,
        আভাস শুনিনু যেন হায়--।
মেঘে কভু পড়ে রেখা, ফুলে কভু দেয় দেখা,
        প্রাণে কভু বহে চলে যায়।
 
        আজ তারা এসেছে রে কাছে
        এর চেয়ে শোভা কিবা আছে।
কেহ নাহি করে ডর, কেহ নাহি ভাবে পর,
        সবাই আমাকে ভালোবাসে
        আগ্রহে ঘিরিছে চারি পাশে।
 
        এসেছিস তোরা যত জনা,
        তোদের কাহিনী আজি শোনা।
যার যত কথা আছে খুলে বল্‌ মোর কাছে,
        আজ আমি কথা কহিব না ।
আয় তুই কাছে আয়, তোরে মোর প্রাণ চায়,
        তোর কাছে শুধু বসে রই।
        দেখি শুধু, কথা নাহি কই।
ললিত পরশে তোর পরানে  লাগিছে ঘোর,
        চোখে তোর বাজে বেণুবীণা--
        তুই মোরে গান শুনাবি না?
জেগেছে নূতন প্রাণ, বেজেছে নূতন গান,
        ওই দেখ পোহায়েছে রাতি।
আমারে বুকেতে নে রে, কাছে আয়,আমি যে রে
        নিখিলের খেলাবার সাথী।
চারি দিকে সৌরভ, চারি দিকে গীতরব,
        চারি দিকে সুখ আর হাসি,
চারি দিকে শিশুগুলি মুখে আধো আধো বুলি,
        চারি দিকে স্নেহপ্রেমরাশি!
আমারে ঘিরেছে কারা, সুখেতে করেছে সারা,
        জগতে হয়েছে হারা প্রাণের বাসনা।
        আর আমি কথা কহিব না--
        আর আমি গান গাহিব না।
<|endoftext|>
<|startoftext|>


আজ এ মনের কোন্‌ সীমানায়
          যুগান্তরের প্রিয়া।
দূরে-উড়ে-যাওয়া মেঘের ছিদ্র দিয়া
          কখনো আসিছে রৌদ্র কখনো ছায়া,
        আমার জীবনে তুমি আজ শুধু মায়া;
সহজে তোমায় তাই তো মিলাই সুরে,
        সহজেই ডাকি সহজেই রাখি দূরে।
                   স্বপ্নরূপিণী তুমি
আকুলিয়া আছ পথ-খোওয়া মোর
                   প্রাণের স্বর্গভূমি।
        নাই কোনো ভার, নাই বেদনার তাপ,
ধূলির ধরায় পড়ে না পায়ের ছাপ।
        তাই তো আমার ছন্দে
          সহসা তোমার চুলের ফুলের গন্ধে
        জাগে নির্জন রাতের দীর্ঘশ্বাস,
          জাগে প্রভাতের পেলব তারায়
                   বিদায়ের স্মিত হাস।
        তাই পথে যেতে কাশের বনেতে
                   মর্মর দেয় আনি
        পাশ-দিয়ে-চলা ধানী-রঙ-করা
                   শাড়ির পরশখানি।
        যদি জীবনের বর্তমানের তীরে
               আস কভু তুমি ফিরে
                   স্পষ্ট আলোয়, তবে
        জানি না তোমার মায়ার সঙ্গে
                   কায়ার কি মিল হবে।
            বিরহস্বর্গলোকে
        সে-জাগরণের রূঢ় আলোয়
          চিনিব কি চোখে-চোখে।
        সন্ধ্যাবেলায় যে-দ্বারে দিয়েছ
                   বিরহকরুণ নাড়া,
        মিলনের ঘায়ে সে-দ্বার খুলিলে
          কাহারো কি পাবে সাড়া।


<|endoftext|>
<|startoftext|>


আজ এই দিনের শেষে
সন্ধ্যা যে ওই মানিকখানি পরেছিল চিকন কালো কেশে
          গেঁথে নিলেম তারে
এই তো আমার বিনিসুতার গোপন গলার হারে।
         চক্রবাকের নিদ্রানীরব বিজন পদ্মাতীরে
         এই সে সন্ধ্যা ছুঁইয়ে গেল আমার নতশিরে
              নির্মাল্য তোমার
              আকাশ হয়ে পার;
          ওই যে মরি মরি
তরঙ্গহীন স্রোতের 'পরে ভাসিয়ে দিল তারার ছায়াতরী;
          ওই যে সে তার সোনার চেলি
              দিল মেলি
          রাতের আঙিনায়
          ঘুমে অলস কায়;
             ওই যে শেষে সপ্তঋষির ছায়াপথে
              কালো ঘোড়ার রথে
         উড়িয়ে দিয়ে আগুন-ধূলি নিল সে বিদায়;
একটি কেবল করুণ পরশ রেখে গেল একটি কবির ভালে;
তোমার ওই অনন্ত মাঝে এমন সন্ধ্যা হয় নি কোনোকালে,
              আর হবে না কভু।
              এমনি করেই প্রভু
          এক নিমেষের পত্রপুটে ভরি
চিরকালের ধনটি তোমার ক্ষণকালে লও যে নূতন করি।
<|endoftext|>
<|startoftext|>


আজ এই বাদলার দিন,
        এ মেঘদূতের দিন নয়।
    এ দিন অচলতায় বাঁধা।
        মেঘ চলছে না, চলছে না হাওয়া,
    টিপিটিপি বৃষ্টি
        ঘোমটার মতো পড়ে আছে
               দিনের মুখের উপর।
        সময়ে যেন স্রোত নেই,
    চার দিকে অবারিত আকাশ,
               অচঞ্চল অবসর।
 
               যেদিন মেঘদূত লিখেছেন কবি
                   সেদিন বিদ্যুৎ চমকাচ্ছে নীল পাহাড়ের গায়ে।
                       দিগন্ত থেকে দিগন্তে ছুটেছে মেঘ,
               পুবে হাওয়া বয়েছে শ্যামজম্বুবনান্তকে দুলিয়ে দিয়ে।
                       যক্ষনারী বলে উঠেছে,
                   মা গো, পাহাড়সুদ্ধ নিল বুঝি উড়িয়ে।
                       মেঘদূতে উড়ে চলে যাওয়ার বিরহ,
                           দুঃখের ভার পড়ল না তার 'পরে--
                   সেই বিরহে ব্যথার উপর মুক্তি হয়েছে জয়ী।
 
সেদিনকার পৃথিবী জেগে উঠেছিল
        উচ্ছল ঝরনায়, উদ্‌বেল নদীস্রোতে,
                   মুখরিত বনহিল্লোলে,
তার সঙ্গে দুলে দুলে উঠেছে
        মন্দাক্রান্তা ছন্দে বিরহীর বাণী।
একদা যখন মিলনে ছিল না বাধা
    তখন ব্যবধান ছিল সমস্ত বিশ্বে,
বিচিত্র পৃথিবীর বেষ্টনী পড়ে থাকত
               নিভৃত বাসরকক্ষের বাইরে।
যেদিন এল বিচ্ছেদ
    সেদিন বাঁধন-ছাড়া দুঃখ বেরোল
        নদী গিরি অরণ্যের উপর দিয়ে।
    কোণের কান্না মিলিয়ে গেল পথের উল্লাসে।
অবশেষে ব্যথার রূপ দেখা গেল
    যে কৈলাসে যাত্রা হল শেষ!
 
               সেখানে অচল ঐশ্বর্যের মাঝখানে
                   প্রতীক্ষার নিশ্চল বেদনা।
অপূর্ণ যখন চলেছে পূর্ণের দিকে
        তার বিচ্ছেদের যাত্রাপথে
               আনন্দের নব নব পর্যায়।
পরিপূর্ণ অপেক্ষা করছে স্থির হয়ে;
               নিত্যপুষ্প, নিত্যচন্দ্রালোক,
        নিত্যই সে একা-- সেই তো একান্ত বিরহী।
যে অভিসারিকা তারই জয়,
        আনন্দে সে চলেছে কাঁটা মাড়িয়ে।
 
ভুল বলা হল বুঝি।
      সেও তো নেই স্থির হয়ে যে পরিপূর্ণ,
                 সে যে বাজায় বাঁশি, প্রতীক্ষার বাঁশি--
             সুর তার এগিয়ে চলে অন্ধকার পথে।
      বাঞ্ছিতের আহ্বান আর অভিসারিকার চলা
                 পদে পদে মিলেছে একই তালে।
             তাই নদী চলেছে যাত্রার ছন্দে,
                 সমুদ্র দুলেছে আহ্বানের সুরে।
<|endoftext|>
<|startoftext|>


আজ        একেলা বসিয়া, আকাশে চাহিয়া,
             কী সাধ যেতেছে, মন!
    বেলা চলে যায়-- আছিস কোথায়?
             কোন্‌ স্বপনেতে নিমগন?
    বসন্তবাতাসে আঁখি মুদে আসে,
             মৃদু মৃদু বহে শ্বাস,
    গায়ে এসে যেন এলায়ে পড়িছে
             কুসুমের মৃদু বাস।
যেন           সুদূর নন্দনকাননবাসিনী,
    সুখঘুমঘোরে মধুরহাসিনী,
    অজানা প্রিয়ার ললিত পরশ
             ভেসে ভেসে বহে যায়,
অতি    মৃদু মৃদু লাগে গায়।
 
বিস্মরণমোহে আঁধারে আলোকে
            মনে পড়ে যেন তায়,
         স্মৃতি-আশা-মাখা মৃদু সুখে দুখে
            পুলকিয়া উঠে কায়।
         ভ্রমি আমি যেন সুদূর কাননে,
            সুদূর আকাশতলে,
         আনমনে যেন গাহিয়া বেড়াই
            সরযূর কলকলে।
         গহন বনের কোথা হতে শুনি
            বাঁশির স্বর-আভাস,
         বনের হৃদয় বাজাইছে যেন
            মরমের অভিলাষ।
         বিভোর হৃদয়ে বুঝিতে পারি নে
            কে গায় কিসের গান,
         অজানা ফুলের সুরভি মাখানো
            স্বরসুধা করি পান।
 
         যেন রে কোথায় তরুর ছায়ায়
            বসিয়া রূপসী বালা,
         কুসুমশয়নে আধেক মগনা,
         বাকল-বসনে আধেক মগনা,
         সুখদুখগান গাহিছে শুইয়া
            গাঁথিতে গাঁথিতে মালা।
         ছায়ায় আলোকে, নিঝরের ধারে,
         কোথা কোন্‌ গুপ্ত গুহার মাঝারে,
         যেন হেথা হোথা কে কোথায় আছে
            এখনি দেখিতে পাব--
         যেন রে তাদের চরণের কাছে
            বীণা লয়ে গান গাব।
         শুনে শুনে তারা আনত নয়নে
          হাসিবে মুচুকি হাসি,
         শরমের আভা অধরে কপোলে
          বেড়াইবে ভাসি ভাসি।
         মাথায় বাঁধিয়া ফুলের মালা
          বেড়াইব বনে বনে।
         উড়িতেছে কেশ, উড়িতেছে বেশ,
         উদাস পরান কোথা নিরুদ্দেশ,
         হাতে লয়ে বাঁশি মুখে লয়ে হাসি,
          ভ্রমিতেছি আনমনে।
         চারি দিকে মোর বসন্ত হসিত,
         যৌবনকুসুম প্রাণে বিকশিত,
         কুসুমের 'পরে ফেলিব চরণ
          যৌবনমাধুরীভরে।
         চারি দিকে মোর মাধবী মালতী
          সৌরভে আকুল করে।
 
         কেহ কি আমারে চাহিবে না?
         কাছে এসে গান গাহিবে না?
         পিপাসিত প্রাণে চাহি মুখপানে
          কবে না প্রাণের আশা?
         চাঁদের আলোতে দখিন বাতাসে
         কুসুমকাননে বাঁধি বাহুপাশে
         শরমে সোহাগে মৃদুমধুহাসে
          জানাবে না ভালোবাসা?
         আমার যৌবনকুসুমকাননে
          ললিত চরণে বেড়াবে না?
         আমার প্রাণের লতিকা-বাঁধন
          চরণে তাহার জড়াবে না?
         আমার প্রাণের কুসুম গাঁথিয়া
          কেহ পরিবে না গলে?
         তাই ভাবিতেছি আপনার মনে
          বসিয়া তরুর তলে।
<|endoftext|>
<|startoftext|>


আজ কি তপন তুমি যাবে অস্তাচলে
না শুনে আমার মুখে একটিও গান।
দাঁড়াও গো, বিদায়ের দুটি কথা বলে
আজিকার দিন আমি করি অবসান।
থামো ওই সমুদ্রের প্রান্তরেখা-'পরে,
মুখে মোর রাখো তব একমাত্র আঁখি।
দিবসের শেষ পলে নিমেষের তরে
তুমি চেয়ে থাকো আর আমি চেয়ে থাকি।
দুজনের আঁখি-'পরে সায়াহ্ন-আঁধার
আঁখির পাতার মতো আসুক মুদিয়া,
গভীর তিমিরস্নিগ্ধ শান্তির পাথার
নিবায়ে ফেলুক আজি দুটি দীপ্ত হিয়া।
শেষ গান সাঙ্গ করে থেমে গেছে পাখি,
আমার এ গানখানি ছিল শুধু বাকি॥
<|endoftext|>
<|startoftext|>


আজ কিছু করিব না আর,
সমুখেতে চেয়ে চেয়ে      গুন গুন গেয়ে গেয়ে
          বসে বসে ভাবি এক বার।
আজি বহু দিন পরে          যেন সেই দ্বিপ্রহরে
          সেদিনের বায়ু বহে যায়,
হা রে হা শৈশবমায়া,             অতীত প্রাণের ছায়া,
          এখনো কি আছিস হেথায়?
এখনো কি থেকে থেকে         উঠিস রে ডেকে ডেকে,
          সাড়া দিবে সে কি আর আছে?
যা ছিল তা আছে সেই,           আমি যে সে আমি নেই,
          কেন রে আসিস মোর কাছে?
কেন রে পুরানো স্নেহে      পরানের শূন্য গেহে
          দাঁড়ায়ে মুখের পানে চাস?
অভিমানে ছলছল              নয়নে কী কথা বল,
          কেঁদে ওঠে হৃদয় উদাস।
আছিল যে আপনার সে বুঝি রে নাই আর,
          সে বুঝি রে হয়ে গেছে পর,
তবু সে কেমন আছে,           শুধাতে আসিস কাছে,
          দাঁড়ায়ে কাঁপিস থর্‌ থর্‌।
আয় রে আয় রে অয়ি,      শৈশবের স্মৃতিময়ী,
          আয় তোর আপনার দেশে,
যে প্রাণ আছিল তোরি           তাহারি দুয়ার ধরি
          কেন আজ ভিখারিনী, বেশে।
আগুসরি ধীরি ধীরি        বার বার চাস ফিরি,
          সংশয়েতে চলে না চরণ,
ভয়ে ভয়ে মুখপানে           চাহিস আকুল প্রাণে,
          ম্লান মুখে  না সরে বচন।
দেহে যেন নাহি বল,      চোখে পড়ে-পড়ে জল,
          এলো চুলে, মলিন বসনে--
কথা কেহ বলে পাছে      ভয়ে না আসিস কাছে,
          চেয়ে রোস আকুল নয়নে।
সেই ঘর সেই দ্বার        মনে পড়ে বার বার
          কত যে করিলি খেলাধূলি,
খেলা ফেলে গেলি চলে,  কথাটি না গেলি বলে,
          অভিমানে নয়ন আকুলি।
যেথা যা গেছিলি রেখে      ধুলায় গিয়েছে ঢেকে,
          দেখ্‌ রে তেমনি আছে পড়ি,
সেই অশ্রু সেই গান               সেই হাসি অভিমান,
          ধুলায় যেতেছে গড়াগড়ি।
তবে রে বারেক আয়         বোস হেথা পুনরায়,
          ধুলিমাখা অতীতের মাঝে--
শূন্য গৃহ জনহীন          পড়ে আছে কত দিন,
          আর হেথা বাঁশি নাহি বাজে।
কেন তবে আসিবি নে    কেন কাছে বসিবি নে
          এখনো বাসিস যদি ভালো!
আয় রে ব্যাকুল প্রাণে         চাই দুঁহু মুখপানে,
          গোধূলিতে নিব-নিব আলো।
নিবিছে সাঁঝের ভাতি,         আসিছে আঁধার রাতি
           এখনি ছাইবে চারি ভিতে--
রজনীর অন্ধকারে               মরণসাগর-পারে
           কেহ কারে নারিব দেখিতে।
আকাশের পানে চাই--    চন্দ্র নাই, তারা নাই,
           একটু না বহিছে বাতাস,
শুধু দীর্ঘ দীর্ঘ নিশি        দুজনে আঁধারে মিশি
           শুনিব দোঁহার দীর্ঘশ্বাস।
এক বার চেয়ে দেখি,      কোন্‌খানে আছে যে কী,
           কোন্‌খানে করেছিনু খেলা,
শুকানো এ মালাগুলি           রাখি রে কণ্ঠেতে তুলি,
           কখন চলিয়া যাবে বেলা।
আয় তবে আয় হেথা,      কোলে তোর রাখি মাথা,
           কেশপাশে মুখ দে রে ঢেকে
বিন্দু বিন্দু ধীরে ধীরে        অশ্রু পড়ে অশ্রুনীরে,
           নিশ্বাস উঠিছে থেকে থেকে।
সেই পুরাতন স্নেহে        হাতটি বুলাও দেহে,
           মাথাটি বুকেতে তুলে রাখি--
কথা কও নাহি কও,        চোখে চোখে চেয়ে রও,
           আঁখিতে ডুবিয়া যাক আঁখি।
<|endoftext|>
<|startoftext|>


আজ কোনো কাজ নয়-- সব ফেলে দিয়ে
ছন্দ বন্ধ গ্রন্থ গীত-- এসো তুমি প্রিয়ে,
আজন্ম-সাধন-ধন সুন্দরী আমার
কবিতা, কল্পনালতা।   শুধু একবার
কাছে বোসো।   আজ শুধু কূজন গুঞ্জন
তোমাতে আমাতে; শুধু নীরবে ভুঞ্জন
এই সন্ধ্যা-কিরণের সুবর্ণ মদিরা--
যতক্ষণ অন্তরের শিরা-উপশিরা
লাবণ্যপ্রবাহভরে ভরি নাহি উঠে,
যতক্ষণে মহানন্দে নাহি যায় টুটে
চেতনাবেদনাবন্ধ, ভুলে যাই সব--
কী আশা মেটে নি প্রাণে, কী সংগীতরব
গিয়েছে নীরব হয়ে, কী আনন্দসুধা
অধরের প্রান্তে এসে অন্তরের ক্ষুধা
না মিটায়ে গিয়াছে শুকায়ে।   এই শান্তি,
এই মধুরতা, দিক সৌম্য ম্লান কান্তি
জীবনের দুঃখ দৈন্য অতৃপ্তির 'পর
করুণকোমল আভা গভীর সুন্দর।
বীণা ফেলে দিয়ে এসো, মানসসুন্দরী--
দুটি রিক্ত হস্ত শুধু আলিঙ্গনে ভরি
কণ্ঠে জড়াইয়া দাও-- মৃণাল-পরশে
রোমাঞ্চ অঙ্কুরি উঠে মর্মান্ত হরষে,
কম্পিত চঞ্চল বক্ষ, চক্ষু ছলছল,
মুগ্ধ তনু মরি যায়, অন্তর কেবল
অঙ্গের সীমান্ত-প্রান্তে উদ্ভাসিয়া উঠে,
এখনি ইন্দ্রিয়বন্ধ বুঝি টুটে টুটে।
অর্ধেক অঞ্চল পাতি বসাও যতনে
পার্শ্বে তব; সমধুর প্রিয়সম্বোধনে
ডাকো মোরে, বলো, প্রিয়, বলো, "প্রিয়তম'--
কুন্তল-আকুল মুখ বক্ষে রাখি মম
হৃদয়ের কানে কানে অতি মৃদু ভাষে
সংগোপনে বলে যাও যাহা মুখে আসে
অর্থহারা ভাবে-ভরা ভাষা।   অয়ি প্রিয়া,
চুম্বন মাগিব যবে, ঈষৎ হাসিয়া
বাঁকায়ো না গ্রীবাখানি, ফিরায়ো না মুখ,
উজ্জ্বল রক্তিমবর্ণ সুধাপূর্ণ সুখ
রেখো ওষ্ঠাধরপুটে, ভক্ত ভৃঙ্গ তরে
সম্পূর্ণ চুম্বন এক, হাসি স্তরে স্তরে
সরস সুন্দর; নবষ্ফুট পুষ্প-সম
হেলায়ে বঙ্কিম গ্রীবা বৃন্ত নিরুপম
মুখখানি তুলে ধোরো; আনন্দ-আভায়
বড়ো বড়ো দুটি চক্ষু পল্লবপ্রচ্ছায়
রেখো মোর মুখপানে প্রশান্ত বিশ্বাসে,
নিতান্ত নির্ভরে।   যদি চোখে জল আসে
কাঁদিব দুজনে; যদি ললিত কপোলে
মৃদু হাসি ভাসি উঠে, বসি মোর কোলে,
বক্ষ বাঁধি বাহুপাশে, স্কন্ধে মুখ রাখি
হাসিয়ো নীরবে অর্ধ-নিমীলিত আঁখি।
যদি কথা পড়ে মনে তবে কলস্বরে
বলে যেয়ো কথা, তরল আনন্দভরে
নির্ঝরের মতো, অর্ধেক রজনী ধরি
কত-না কাহিনী স্মৃতি কল্পনালহরী--
মধুমাখা কণ্ঠের কাকলি।   যদি গান
ভালো লাগে, গেয়ো গান।   যদি মুগ্ধপ্রাণ
নিঃশব্দ নিস্তব্ধ শান্ত সম্মুখে চাহিয়া
বসিয়া থাকিতে চাও, তাই রব প্রিয়া।
হেরিব অদূরে পদ্মা, উচ্চতটতলে
শ্রান্ত রূপসীর মতো বিস্তীর্ণ অঞ্চলে
প্রসারিয়া তনুখানি, সায়াহ্ন-আলোকে
শুয়ে আছে; অন্ধকার নেমে আসে চোখে
চোখের পাতার মতো; সন্ধ্যাতারা ধীরে
সন্তর্পণে করে পদার্পণ, নদীতীরে
অরণ্যশিয়রে; যামিনী শয়ন তার
দেয় বিছাইয়া, একখানি অন্ধকার
অনন্ত ভুবনে।   দোঁহে মোরা রব চাহি
অপার তিমিরে; আর কোথা কিছু নাহি,
শুধু মোর করে তব করতলখানি,
শুধু অতি কাছাকাছি দুটি জনপ্রাণী,
অসীম নির্জনে; বিষণ্ণ বিচ্ছেদরাশি
চরাচরে আর সব ফেলিয়াছে গ্রাসি--
শুধু এক প্রান্তে তার প্রলয় মগন
বাকি আছে একখানি শঙ্কিত মিলন,
দুটি হাত, ত্রস্ত কপোতের মতো দুটি
বক্ষ দুরুদুরু, দুই প্রাণে আছে ফুটি
শুধু একখানি ভয়, একখানি আশা,
একখানি অশ্রুভরে নম্র ভালোবাসা।
আজিকে এমনি তবে কাটিবে যামিনী
আলস্য-বিলাসে।  অয়ি নিরভিমানিনী,
অয়ি মোর জীবনের প্রথম প্রেয়সী,
মোর ভাগ্য-গগনের সৌন্দর্যের শশী,
মনে আছে কবে কোন্‌ ফুল্ল যূথীবনে,
বহু বাল্যকালে, দেখা হত দুই জনে
আধো-চেনাশোনা? তুমি এই পৃথিবীর
প্রতিবেশিনীর মেয়ে, ধরার অস্থির
এক বালকের সাথে কী খেলা খেলাতে
সখী, আসিতে হাসিয়া, তরুণ প্রভাতে
নবীন বালিকামূর্তি, শুভ্রবস্ত্র পরি
উষার কিরণধারে সদ্য স্নান করি
বিকচ কুসুম-সম ফুল্ল মুখখানি
নিদ্রাভঙ্গে দেখা দিতে, নিয়ে যেতে টানি
উপবনে কুড়াতে শেফালি।  বারে বারে
শৈশব-কর্তব্য হতে ভুলায়ে আমারে,
ফেলে দিয়ে পুঁথিপত্র, কেড়ে নিয়ে খড়ি,
দেখায়ে গোপন পথ দিতে মুক্ত করি
পাঠশালা-কারা হতে; কোথা গৃহকোণে
নিয়ে যেতে নির্জনেতে রহস্যভবনে;
জনশূন্য গৃহছাদে আকাশের তলে
কী করিতে খেলা, কী বিচিত্র কথা ব'লে
ভুলাতে আমারে, স্বপ্ন-সম চমৎকার
অর্থহীন, সত্য মিথ্যা তুমি জান তার।
দুটি কর্ণে দুলিত মুকুতা, দুটি করে
সোনার বলয়, দুটি কপোলের 'পরে
খেলিত অলক, দুটি স্বচ্ছ নেত্র হতে
কাঁপিত আলোক, নির্মল নির্ঝর-স্রোতে
চূর্ণরশ্মি-সম।  দোঁহে দোঁহা ভালো করে
চিনিবার আগে নিশ্চিন্ত বিশ্বাসভরে
খেলাধুলা ছুটাছুটি দুজনে সতত--
কথাবার্তা বেশবাস বিথান বিতত।
তার পরে একদিন-- কী জানি সে কবে--
জীবনের বনে যৌবনবসন্তে যবে
প্রথম মলয়বায়ু ফেলেছে নিশ্বাস,
মুকুলিয়া উঠিতেছে শত নব আশ,
সহসা চকিত হয়ে আপন সংগীতে
চমকিয়া হেরিলাম-- খেলা-ক্ষেত্র হতে
কখন অন্তরলক্ষ্মী এসেছ অন্তরে,
আপনার অন্তঃপুরে গৌরবের ভরে
বসি আছ মহিষীর মতো।   কে তোমারে
এনেছিল বরণ করিয়া। পুরদ্বারে
কে দিয়াছে হুলুধ্বনি! ভরিয়া অঞ্চল
কে করেছে বরিষন নবপুষ্পদল
তোমার আনম্র শিরে আনন্দে আদরে!
সুন্দর সাহানা-রাগে বংশীর সুস্বরে
কী উৎসব হয়েছিল আমার জগতে,
যেদিন প্রথম তুমি পুষ্পফুল্ল পথে
লজ্জামুকুলিত মুখে রক্তিম অম্বরে
বধূ হয়ে প্রবেশিলে চিরদিনতরে
আমার অন্তর-গৃহে-- যে গুপ্ত আলয়ে
অন্তর্যামী জেগে আছে সুখ দুঃখ লয়ে,
যেখানে আমার যত লজ্জা আশা ভয়
সদা কম্পমান, পরশ নাহিকো সয়
এত সুকুমার!  ছিলে খেলার সঙ্গিনী
এখন হয়েছ মোর মর্মের গেহিনী,
জীবনের অধিষ্ঠাত্রী দেবী।  কোথা সেই
অমূলক হাসি-অশ্রু, সে চাঞ্চল্য নেই,
সে বাহুল্য কথা।  স্নিগ্ধ দৃষ্টি সুগম্ভীর
স্বচ্ছ নীলাম্বর-সম; হাসিখানি স্থির
অশ্রুশিশিরেতে ধৌত; পরিপূর্ণ দেহ
মঞ্জরিত বল্লরীর মতো; প্রীতি স্নেহ
গভীর সংগীততানে উঠিছে ধ্বনিয়া
স্বর্ণবীণাতন্ত্রী হতে রনিয়া রনিয়া
অনন্ত বেদনা বহি।  সে অবধি প্রিয়ে,
রয়েছি বিস্মিত হয়ে--তোমারে চাহিয়ে
কোথাও না পাই অন্ত।  কোন্‌ বিশ্বপার
আছে তব জন্মভূমি।  সংগীত তোমার
কত দূরে নিয়ে যাবে, কোন্‌ কল্পলোকে
আমারে করিবে বন্দী  গানের পুলকে
বিমুগ্ধ কুরঙ্গসম। এই যে বেদনা,
এর কোনো ভাষা আছে? এই যে বাসনা,
এর কোনো তৃপ্তি আছে? এই যে উদার
সমুদ্রের মাঝখানে হয়ে কর্ণধার
ভাসায়েছ সুন্দর তরণী, দশ দিশি
অস্ফুট কল্লোলধ্বনি চির দিবানিশি
কী কথা বলিছে কিছু নারি বুঝিবারে,
এর কোনো কূল আছে? সৌন্দর্য পাথারে
যে বেদনা-বায়ুভরে ছুটে মন-তরী
সে বাতাসে, কত বার মনে শঙ্কা করি,
ছিন্ন হয়ে গেল বুঝি হৃদয়ের পাল;
অভয় আশ্বাসভরা নয়ন বিশাল
হেরিয়া ভরসা পাই    বিশ্বাস বিপুল
জাগে মনে-- আছে এক মহা উপকূল
এই সৌন্দর্যের তটে, বাসনার তীরে
মোদের দোঁহের গৃহ।
                             হাসিতেছ ধীরে
চাহি মোর মুখে, ওগো রহস্যমধুরা!
কী বলিতে চাহ মোরে প্রণয়বিধুরা
সীমান্তিনী মোর, কী কথা বুঝাতে চাও।
কিছু বলে কাজ নাই-- শুধু ঢেকে দাও
আমার সর্বাঙ্গ মন তোমার অঞ্চলে,
সম্পূর্ণ হরণ করি লহ গো সবলে
আমার আমারে; নগ্ন বক্ষে বক্ষ দিয়া
অন্তর রহস্য তব শুনে নিই প্রিয়া।
তোমার হৃদয়কম্প অঙ্গুলির মতো
আমার হৃদয়তন্ত্রী করিবে প্রহত,
সংগীত-তরঙ্গধ্বনি উঠিবে গুঞ্জরি
সমস্ত জীবন ব্যাপী থরথর করি।
নাই বা বুঝিনু কিছু, নাই বা বলিনু,
নাই বা গাঁথিনু গান, নাই বা চলিনু
ছন্দোবদ্ধ পথে, সলজ্জ হৃদয়খানি
টানিয়া বাহিরে। শুধু ভুলে গিয়ে বাণী
কাঁপিব সংগীতভরে, নক্ষত্রের প্রায়
শিহরি জ্বলিব শুধু কম্পিত শিখায়,
শুধু তরঙ্গের মতো ভাঙিয়া পড়িব
তোমার তরঙ্গ-পানে, বাঁচিব মরিব
শুধু, আর কিছু করিব না। দাও সেই
প্রকাণ্ড প্রবাহ, যাহে এক মুহূর্তেই
জীবন করিয়া পূর্ণ, কথা না বলিয়া
উন্মত্ত হইয়া যাই উদ্দাম চলিয়া।
মানসীরূপিণী ওগো, বাসনাবাসিনী,
আলোকবসনা ওগো, নীরবভাষিণী,
পরজন্মে তুমি কে গো মূর্তিমতী হয়ে
জন্মিবে মানব-গৃহে নারীরূপ লয়ে
অনিন্দ্যসুন্দরী? এখন ভাসিছ তুমি
অনন্তের মাঝে; স্বর্গ হতে মর্তভূমি
করিছ বিহার; সন্ধ্যার কনকবর্ণে
রাঙিছ অঞ্চল;  উষার গলিত স্বর্ণে
গড়িছ মেখলা; পূর্ণ তটিনীর জলে
করিছ বিস্তার, তলতল ছলছলে
ললিত যৌবনখানি, বসন্তবাতাসে,
চঞ্চল বাসনাব্যথা সুগন্ধ নিশ্বাসে
করিছ প্রকাশ; নিষুপ্ত পূর্ণিমা রাতে
নির্জন গগনে, একাকিনী ক্লান্ত হাতে
বিছাইছ দুগ্ধশুভ্র বিরহ-শয়ন;
শরৎ-প্রত্যুষে উঠি করিছ চয়ন
শেফালি, গাঁথিতে মালা, ভুলে গিয়ে শেষে,
তরুতলে ফেলে দিয়ে, আলুলিত কেশে
গভীর অরণ্য-ছায়ে উদাসিনী হয়ে
বসে থাক; ঝিকিমিকি আলোছায়া লয়ে
কম্পিত অঙ্গুলি দিয়ে বিকালবেলায়
বসন বয়ন কর বকুলতলায়;
অবসন্ন দিবালোকে কোথা হতে ধীরে
ঘনপল্লবিত কুঞ্জে সরোবর-তীরে
করুণ কপোতকণ্ঠে গাও মুলতান;
কখন অজ্ঞাতে আসি ছুঁয়ে যাও প্রাণ
সকৌতুকে; করি দাও হৃদয় বিকল,
অঞ্চল ধরিতে গেলে পালাও চঞ্চল
কলকণ্ঠে হাসি', অসীম আকাঙক্ষারাশি
জাগাইয়া প্রাণে, দ্রুতপদে উপহাসি'
মিলাইয়া যাও নভোনীলিমার মাঝে।
কখনো মগন হয়ে আছি যবে কাজে
স্খলিতবসন তব শুভ্র রূপখানি
নগ্ন বিদ্যুতের আলো নয়নেতে হানি
চকিতে চমকি চলি যায়। জানালায়
একেলা বসিয়া যবে আঁধার সন্ধ্যায়,
মুখে হাত দিয়ে, মাতৃহীন বালকের
মতো বহুক্ষণ কাঁদি স্নেহ-আলোকের
তরে-- ইচ্ছা করি, নিশার আঁধারস্রোতে
মুছে ফেলে দিয়ে যায় সৃষ্টিপট হতে
এই ক্ষীণ অর্থহীন অস্তিত্বের রেখা,
তখন করুণাময়ী দাও তুমি দেখা
তারকা-আলোক-জ্বালা স্তব্ধ রজনীর
প্রান্ত হতে নিঃশব্দে আসিয়া; অশ্রুনীর
অঞ্চলে মুছায়ে দাও; চাও মুখপানে
স্নেহময় প্রশ্নভরা করুণ নয়ানে;
নয়ন চুম্বন কর, স্নিগ্ধ হস্তখানি
ললাটে বুলায়ে দাও; না কহিয়া বাণী,
সান্ত্বনা ভরিয়া প্রাণে, কবিরে তোমার
ঘুম পাড়াইয়া দিয়া কখন  আবার
চলে যাও নিঃশব্দ চরণে।
                                      সেই তুমি
মূর্তিতে দিবে কি ধরা? এই মর্তভূমি
পরশ করিবে রাঙা চরণের তলে?
অন্তরে বাহিরে বিশ্বে শূন্যে জলে স্থলে
সর্ব ঠাঁই হতে সর্বময়ী আপনারে
করিয়া হরণ, ধরণীর একধারে
ধরিবে কি একখানি মধুর মুরতি?
নদী হতে লতা হতে আনি তব গতি
অঙ্গে অঙ্গে নানা ভঙ্গে দিবে হিল্লোলিয়া--
বাহুতে বাঁকিয়া পড়ি, গ্রীবায় হেলিয়া
ভাবের বিকাশভরে?   কী নীল বসন
পরিবে সুন্দরী তুমি?   কেমন কঙ্কণ
ধরিবে দুখানি হাতে?   কবরী কেমনে
বাঁধিবে, নিপুণ বেণী বিনায়ে যতনে?
কচি কেশগুলি পড়ি শুভ্র গ্রীবা-'পরে
শিরীষকুসুম-সম সমীরণভরে
কাঁপিবে কেমন?   শ্রাবণে দিগন্তপারে
যে গভীর স্নিগ্ধ দৃষ্টি ঘন মেঘভারে
দেখা দেয় নব নীল অতি সুকুমার,
সে দৃষ্টি না জানি ধরে কেমন আকার
নারীচক্ষে! কী সঘন পল্লবের ছায়,
কী সুদীর্ঘ কী নিবিড় তিমির-আভায়
মুগ্ধ অন্তরের মাঝে ঘনাইয়া আনে
সুখবিভাবরী! অধর কী সুধাদানে
রহিবে উন্মুখ, পরিপূর্ণ বাণীভরে
নিশ্চল নীরব! লাবণ্যের থরে থরে
অঙ্গখানি কী করিয়া মুকুলি বিকশি
অনিবার সৌন্দর্যেতে উঠিবে উচ্ছ্বসি
নিঃসহ যৌবনে?
                     জানি, আমি জানি সখী,
যদি আমাদের দোঁহে হয় চোখোচোখি
সেই পরজন্ম-পথে, দাঁড়াব থমকি;
নিদ্রিত অতীত কাঁপি উঠিবে চমকি
লভিয়া চেতনা।   জানি  মনে হবে মম,
চিরজীবনের মোর ধ্রুবতারা-সম
চিরপরিচয়ভরা ওই কালো চোখ।
আমার নয়ন হতে লইয়া আলোক,
আমার অন্তর হতে লইয়া বাসনা,
আমার গোপন প্রেম করেছে রচনা
এই মুখখানি। তুমিও কি মনে মনে
চিনিবে আমারে? আমাদের দুই জনে
হবে কি মিলন? দুটি বাহু দিয়ে, বালা,
কখনো কি এই কণ্ঠে পরাইবে মালা
বসন্তের ফুলে? কখনো কি বক্ষ ভরি
নিবিড় বন্ধনে, তোমারে হৃদয়েশ্বরী,
পারিব বাঁধিতে? পরশে পরশে দোঁহে
করি বিনিময় মরিব মধুর মোহে
দেহের দুয়ারে? জীবনের প্রতিদিন
তোমার আলোক পাবে বিচ্ছেদবিহীন,
জীবনের প্রতি রাত্রি হবে সুমধুর
মাধুর্যে তোমার, বাজিবে তোমার সুর
সর্ব দেহে মনে? জীবনের প্রতি সুখে
পড়িবে তোমার শুভ্র হাসি, প্রতি দুখে
পড়িবে তোমার অশ্রুজল। প্রতি কাজে
রবে তব শুভহস্ত দুটি, গৃহ-মাঝে
জাগায়ে রাখিবে সদা সুমঙ্গল--জ্যোতি।
এ কি শুধু বাসনার বিফল মিনতি,
কল্পনার ছল? কার এত দিব্যজ্ঞান,
কে বলিতে পারে মোরে নিশ্চয় প্রমাণ--
পূর্বজন্মে নারীরূপে ছিলে কি না তুমি
আমারি জীবন-বনে সৌন্দর্যে কুসুমি,
প্রণয়ে বিকশি। মিলনে আছিলে বাঁধা
শুধু এক ঠাঁই, বিরহে টুটিয়া বাধা
আজি বিশ্বময় ব্যাপ্ত হয়ে গেছ প্রিয়ে,
তোমারে দেখিতে পাই সর্বত্র চাহিয়ে।
ধূপ দগ্ধ হয়ে গেছে, গন্ধবাষ্প তার
পূর্ণ করি ফেলিয়াছে আজি চারি ধার।
গৃহের বনিতা ছিলে, টুটিয়া আলয়
বিশ্বের কবিতারূপে হয়েছ উদয়--
তবু কোন্‌ মায়া-ডোরে চিরসোহাগিনী,
হৃদয়ে দিয়েছ ধরা, বিচিত্র রাগিণী
জাগায়ে তুলিছ প্রাণে চিরস্মৃতিময়।
তাই তো এখনো মনে আশা জেগে রয়
আবার তোমারে পাব পরশবন্ধনে।
এমনি সমস্ত বিশ্ব প্রলয়ে সৃজনে
জ্বলিছে নিবিছে, যেন খদ্যোতের জ্যোতি,
কখনো বা ভাবময়, কখনো মুরতি।
রজনী গভীর হল, দীপ নিবে আসে;
পদ্মার সুদূর পারে পশ্চিম আকাশে
কখন যে সায়াহ্নের শেষ স্বর্ণরেখা
মিলাইয়া গেছে; সপ্তর্ষি দিয়েছে দেখা
তিমিরগগনে; শেষ ঘট পূর্ণ ক'রে
কখন বালিকা-বধূ চলে গেছে ঘরে;
হেরি কৃষ্ণপক্ষ রাত্রি, একাদশী তিথি,
দীর্ঘ পথ, শূন্য ক্ষেত্র, হয়েছে অতিথি
গ্রামে গৃহস্থের ঘরে পান্থ পরবাসী;
কখন গিয়েছে থেমে কলরবরাশি
মাঠপারে কৃষিপল্লী হতে; নদীতীরে
বৃদ্ধ কৃষাণের জীর্ণ নিভৃত কুটিরে
কখন জ্বলিয়াছিল সন্ধ্যাদীপখানি,
কখন নিভিয়া গেছে-- কিছুই না জানি।
কী কথা বলিতেছিনু, কী জানি, প্রেয়সী,
অর্ধ-অচেতনভাবে মনোমাঝে পশি
স্বপ্নমুগ্ধ-মতো।  কেহ শুনেছিলে সে কি,
কিছু বুঝেছিলে প্রিয়ে, কোথাও আছে কি
কোনো অর্থ তার? সব কথা গেছি ভুলে,
শুধু এই নিদ্রাপূর্ণ নিশীথের কূলে
অন্তরের অন্তহীন অশ্রু-পারাবার
উদ্‌বেলিয়া উঠিয়াছে হৃদয়ে আমার
গম্ভীর নিস্বনে।
                এসো সুপ্তি, এসো শান্তি,
এসো প্রিয়ে, মুগ্ধ মৌন সকরুণ কান্তি,
বক্ষে মোরে লহো টানি-- শোয়াও যতনে
মরণসুস্নিগ্ধ শুভ্র বিস্মৃতিশয়নে।
<|endoftext|>
<|startoftext|>




আজ গড়ি খেলাঘর,
         কাল তারে ভুলি--
ধূলিতে যে লীলা তারে
         মুছে দেয় ধূলি।
<|endoftext|>
<|startoftext|>


আজ      জ্যোৎস্নারাতে সবাই গেছে বনে
            বসন্তের এই মাতাল সমীরণে।
            যাব না গো যাব না যে,
            থাকব পড়ে ঘরের মাঝে,
  এই নিরালায় রব আপন কোণে।
  যাব না এই মাতাল সমীরণে।
 
  আমার এ ঘর বহু যতন ক'রে
  ধুতে হবে মুছতে হবে মোরে।
 
            আমারে যে জাগতে হবে,
            কী জানি সে আসবে কবে
  যদি আমায় পড়ে তাহার মনে।
  যাব না এই মাতাল সমীরণে।




<|endoftext|>
<|startoftext|>


আজ তুমি কবি শুধু, নহ আর কেহ--
কোথা তব রাজসভা, কোথা তব গেহ,
কোথা সেই উজ্জয়িনী--কোথা গেল আজ
প্রভু তব, কালিদাস, রাজ-অধিরাজ।
কোনো চিহ্ন নাহি কারো। আজ মনে হয়
ছিলে তুমি চিরদিন চিরানন্দময়
অলকার অধিবাসী। সন্ধ্যাভ্রশিখরে
ধ্যান ভাঙি উমাপতি ভূমানন্দভরে
নৃত্য করিতেন যবে, জলদ সজল
গর্জিত মৃদঙ্গরবে, তড়িৎ চপল
ছন্দে ছন্দে দিত তাল, তুমি সেই ক্ষণে
গাহিতে বন্দনাগান--গীতিসমাপনে
কর্ণ হতে বর্হ খুলি স্নেহহাস্যভরে
পরায়ে দিতেন গৌরী তব চূড়া-'পরে।
<|endoftext|>
<|startoftext|>


আজ তুমি ছোটো বটে, যার সঙ্গে গাঁঠছড়া বাঁধা
                        যেন তার আধা।
                  অধিকারগর্বভরে
            সে তোমারে নিয়ে চলে নিজঘরে।
             মনে জানে তুমি তার ছায়েবানুগতা--
তমাল সে, তার শাখালগ্ন তুমি মাধবীর লতা।
            আজ তুমি রাঙাচেলি দিয়ে মোড়া
                                আগাগোড়া,
                জড়োসড়ো ঘোমটায়-ঢাকা
                        ছবি যেন পটে আঁকা।
 
         আসিবে-যে আর-একদিন,
নারীর মহিমা নিয়ে হবে তুমি অন্তরে স্বাধীন
                     বাহিরে যেমনি থাক্‌।
                 আজিকে এই-যে বাজে শাঁখ
               এরি মধ্যে আছে গূঢ় তব জয়ধ্বনি।
         জিনি লবে তোমার সংসার, হে রমণী,
                    সেবার গৌরবে।
         যে-জন আশ্রয় তব তোমারি আশ্রয় সেই লবে।
সংকোচের এই আবরণ দূর ক'রে
                সেদিন কহিবে-- দেখো মোরে!
                 সে দেখিবে ঊর্ধ্বে মুখ তুলি
সৃপ্ত হয়ে পড়ে গেছে ধূসর সে কুণ্ঠিত গোধূলি--
                     দিগন্তের 'পরে স্মিতহাসে
পূর্ণচন্দ্র একা জাগে বসন্তের বিস্মিত আকাশে।
              বুঝিবে সে দেহে মনে।
প্রচ্ছন্ন হয়েছে তরু পুষ্পিত লতার আলিঙ্গনে
<|endoftext|>
<|startoftext|>


আজ      প্রথম ফুলের পাব প্রসাদখানি
             তাই      ভোরে উঠেছি।
আজ      শুনতে পাব প্রথম আলোর বাণী
             তাই      বাইরে ছুটেছি।
 
             এই        হল মোদের পাওয়া,
          তাই      ধরেছি গান-গাওয়া,
আজ      লুটিয়ে হিরণ-কিরণ পদ্মদলে
  সোনার  রেণু লুটেছি।
 
             আজ      পারুলদিদির বনে
             মোরা         চলব নিমন্ত্রণে,
আজ      চাঁপা ভায়ের শাখা-ছায়ার তলে
             মোরা         সবাই জুটেছি।
             আজ      মনের মধ্যে ছেয়ে
          সুনীল         আকাশ ওঠে গেয়ে,
আজ      সকালবেলায় ছেলেখেলার ছলে
             সকল         শিকল টুটেছি।
<|endoftext|>
<|startoftext|>


আজ    পুরবে প্রথম নয়ন মেলিতে
                   হেরিনু অরুণশিখা-- হেরিনু
                       কমলবরন শিখা,
          তখনি হাসিয়া প্রভাততপন
                   দিলেম আমারে টিকা-- আমার
                       হৃদয়ে জ্যোতির টিকা।
          কে যেন আমার নয়ননিমেষে
                       রাখিল পরশমণি,
          যে দিকে তাকাই সোনা করে দেয়
                       দৃষ্টির পরশনি।
          অন্তর হতে বাহিরে সকলি
                       আলোকে হইল মিশা,
          নয়ন আমার হৃদয় আমার
                       কোথাও না পায় দিশা।
 
আজ    যেমনি নয়ন তুলিয়া চাহিনু
                   কমলবরন শিখা-- আমার
                       অন্তরে দিল টিকা।
          ভাবিয়াছি মনে দিব না মুছিতে
          এ পরশ-রেখা দিব না ঘুচিতে,
          সন্ধ্যার পানে নিয়ে যাব বহি
                   নবপ্রভাতের লিখা--
                       উদয়রবির টিকা।
<|endoftext|>
<|startoftext|>


 আজ প্রভাতের আকাশটি এই
                            শিশির-ছলছল,
          নদীর ধারের ঝাউগুলি ওই
                            রৌদ্রে ঝলমল,
                    এমনি নিবিড় করে
          এরা    দাঁড়ায় হৃদয় ভরে
                            তাই তো আমি জানি
         বিপুল   বিশ্বভুবনখনি
          অকূল মানস-সাগরজলে
                         কমল টলমল।
                     তাই তো আমি জানি
         আমি    বাণীর সাথে বাণী,
         আমি    গানের সাথে গান,
         আমি    প্রাণের সাথে প্রাণ,
         আমি    অন্ধকারের হৃদয়-ফাটা
                    আলোক জ্বলজ্বল।
<|endoftext|>
<|startoftext|>


আজ      ফুল ফুটেছে মোর আসনের
                         ডাইনে বাঁয়ে;
                         পূজার ছায়ে।
ওরা           মিশায় ওদের নীরব ক্লান্তি
                         আমার গানে,
                         আমার প্রাণে।
ওরা           নেয় তুলে মোর কণ্ঠ ওদের
                         সকল গায়ে
                         পূজার ছায়ে।
 
হেথায়    সাড়া পেল বাহির হল
                         প্রভাত-রবি
                         অমল-ছবি।
সে যে         আলোটি তার মিলিয়ে দিল
                         আমার মাথে
                         প্রণাম-সাথে।
সে যে         আমার চোখে দেখে নিল
                         আমার মায়ে
                         পূজার ছায়ে।
<|endoftext|>
<|startoftext|>


আজ   বুকের বসন ছিঁড়ে ফেলে
                       দাঁড়িয়েছে এই প্রভাতখানি,
                আকাশেতে সোনার আলোয়
                       ছড়িয়ে গেল তাহার বাণী।
                কুঁড়ির মতো ফেটে গিয়ে
                       ফুলের মতো উঠল কেঁদে
                সুধাকোষের সুগন্ধ তার
                       পারলে না আর রাখতে বেঁধে।
                ওরে মন, খুলে দে মন,
                       যা আছে তোর খুলে দে--
                অন্তরে যা ডুবে আছে
                       আলোক-পানে তুলে দে।
                আনন্দে সব বাধা টুটে
                       সবার সাথে ওঠ্‌ রে ফুটে,
                চোখের 'পরে আলসভরে
                       রাখিস নে আর আঁচল টানি।
          আজ   বুকের বসন ছিঁড়ে ফেলে
                       দাঁড়িয়েছে এই প্রভাতখানি।
<|endoftext|>
<|startoftext|>




আজ        বরষার রূপ হেরি মানবের মাঝে;
           চলেছে গরজি, চলেছে নিবিড় সাজে।
   হৃদয়ে তাহার নাচিয়া উঠিছে ভীমা,
                     ধাইতে ধাইতে লোপ ক'রে চলে সীমা,
                     কোন্‌ তাড়নায় মেঘের সহিত মেঘে,
                               বক্ষে বক্ষে মিলিয়া বজ্র বাজে।
                               বরষার রূপ হেরি মানবের মাঝে।
 
পুঞ্জে পুঞ্জে দূর সুদূরের পানে
দলে দলে চলে, কেন চলে নাহি জানে।
           জানে না কিছুই কোন্‌ মহাদ্রিতলে
গভীর শ্রাবণে গলিয়া পড়িবে জলে,
নাহি জানে তার ঘনঘোর সমারোহে
           কোন্‌ সে ভীষণ জীবন-মরণ রাজে।
বরষার রূপ হেরি মানবের মাঝে।
 
                         ঈশান কোণেতে ওই যে  ঝড়ের বাণী
                    গুরু গুরু রবে কী করিছে কানাকানি।
              দিগন্তরালে কোন্‌ ভবিতব্যতা
              স্তব্ধ তিমিরে বহে ভাষাহীন ব্যথা,
              কালো কল্পনা নিবিড় ছায়ার তলে
                    ঘনায়ে উঠিছে কোন্‌ আসন্ন কাজে।
                    বরষার রূপ হেরি মানবের মাঝে।
<|endoftext|>
<|startoftext|>


আজ বসন্তে বিশ্বখাতায়
হিসেব নেইকো পুষ্পে পাতায়,
জগৎ যেন ঝোঁকের মাথায়
         সকল কথাই বাড়িয়ে বলে।
ভুলিয়ে দিয়ে সত্যি মিথ্যে,
ঘুলিয়ে দিয়ে নিত্যানিত্যে,
দু ধারে সব উদারচিত্তে
         বিধিবিধান ছাড়িয়ে চলে।
                  আমারো দ্বার মুক্ত পেয়ে
                           সাধুবুদ্ধি বহির্গতা,
                  আজকে আমি কোনোমতেই
                           বলব নাকো সত্য কথা।
 
প্রিয়ার পুণ্যে হলেম রে আজ
একটা রাতের রাজ্যাধিরাজ,
ভাণ্ডারে আজ করছে বিরাজ
         সকল প্রকার অজস্রত্ব।
কেন রাখব কথার ওজন?
কৃপণতায় কোন্‌ প্রয়োজন?
ছুটুক বাণী যোজন যোজন
         উড়িয়ে দিয়ে ষত্ব ণত্ব।
                  চিত্তদুয়ার মুক্ত ক'রে
                        সাধুবুদ্ধি বহির্গতা,
                     আজকে আমি কোনোমতেই
                        বলব নাকো সত্য কথা।
 
হে প্রেয়সী স্বর্গদূতী,
আমার যত কাব্যপুঁথি
তোমার পায়ে পড়ে স্তুতি,
তোমারি নাম বেড়ায় রটি;
থাকো হৃদয়-পদ্মটিতে
এক দেবতা আমার চিতে--
চাই নে তোমায় খবর দিতে
         আরো আছেন তিরিশ কোটি।
                     চিত্তদুয়ার মুক্ত ক'রে
                      সাধুবুদ্ধি বহির্গতা,
                     আজকে আমি কোনোমতেই
                           বলব নাকো সত্য কথা।
 
ত্রিভুবনে সবার বাড়া
একলা তুমি সুধার ধারা,
উষার ভালে একটি তারা,
         এ জীবনে একটি আলো--
সন্ধ্যাতারা ছিলেন কে কে
সে-সব কথা যাব ঢেকে,
সময় বুঝে মানুষ দেখে
         তুচ্ছ কথা ভোলাই ভালো।
                চিত্তদুয়ার মুক্ত রেখে
                         সাধুবুদ্ধি বহির্গতা,
                আজকে আমি কোনোমতেই
                    বলব নাকো সত্য কথা।
 
সত্য থাকুন ধরিত্রীতে
শুষ্ক রুক্ষ ঋষির চিতে,
জ্যামিতি আর বীজগণিতে,
         কারো ইথে আপত্তি নেই--
কিন্তু আমার প্রিয়ার কানে
এবং আমার কবির গানে
পঞ্চশরের পুষ্পবাণে
         মিথ্যে থাকুন রাত্রিদিনেই।
                চিত্তদুয়ার মুক্ত রেখে
                         সাধুবুদ্ধি বহির্গতা,
                আজকে আমি কোনোমতেই
                    বলব নাকো সত্য কথা।
 
ওগো সত্য বেঁটেখাটো,
বীণার তন্ত্রী যতই ছাঁটো,
কণ্ঠ আমার যতই আঁটো,
         বলব তবু উচ্চ সুরে--
আমার প্রিয়ার মুগ্ধ দৃষ্টি
করছে ভুবন নূতন সৃষ্টি,
মুচকি হাসির সুধার বৃষ্টি
         চলছে আজি জগৎ জুড়ে।
                     চিত্তদুয়ার মুক্ত রেখে
                      সাধুবুদ্ধি বহির্গতা,
                     আজকে আমি কোনোমতেই
                         বলব নাকো সত্য কথা।
 
যদি বল "আর বছরে
এই কথাটাই এমনি করে
বলেছিলি, কিন্তু ওরে
         শুনেছিলেন আরেক জনে'--
জেনো তবে মূঢ়মত্ত,
আর বসন্তে সেটাই সত্য,
এবারো সেই প্রাচীন তত্ত্ব
ফুটল নূতন চোখের কোণে।
                  চিত্তদুয়ার মুক্ত রেখে         
                           সাধুবুদ্ধি বহির্গতা,
                  আজকে আমি কোনোমতেই
                           বলব নাকো সত্য কথা।
 
আজ বসন্তে বকুল ফুলে
যে গান বায়ু বেড়ায় বুলে
কাল সকালে যাবে ভুলে--
      কোথায় বাতাস, কোথায় সে ফুল!
হে সুন্দরী, তেমনি কবে
এ-সব কথা ভুলব যবে
মনে রেখো আমায় তবে--
         ক্ষমা কোরো আমার সে ভুল।
                  চিত্তদুয়ার মুক্ত রেখে
                           সাধুবুদ্ধি বহির্গতা,
                  আজকে আমি কোনোমতেই
                           বলব নাকো সত্য কথা।
<|endoftext|>
<|startoftext|>


আজ        বারি ঝরে ঝর ঝর
                                       ভরা বাদরে।
                            আকাশ-ভাঙা আকুল ধারা
                                       কোথাও না ধরে।
                            শালের বনে থেকে থেকে
                            ঝড় দোলা দেয় হেঁকে হেঁকে,
                            জল ছুটে যায় এঁকেবেঁকে
                                       মাঠের 'পরে।
              আজ        মেঘের জটা উড়িয়ে দিয়ে
                                       নৃত্য কে করে।
 
ওরে        বৃষ্টিতে মোর ছুটেছে মন,
                    লুটেছে ওই ঝড়ে,
              বুক ছাপিয়ে তরঙ্গ মোর
                    কাহার পায়ে পড়ে।
                               অন্তরে আজ কী কলরোল,
                               দ্বারে দ্বারে ভাঙল আগল,
                               হৃদয়-মাঝে জাগল পাগল
                                  আজি ভাদরে।
                   আজ              এমন করে কে মেতেছে
                                  বাহিরে ঘরে।
<|endoftext|>
<|startoftext|>


আজ বিকালে কোকিল ডাকে,
           শুনে মনে লাগে
বাংলাদেশে ছিলেম যেন
           তিনশো বছর আগে।
সে দিনের সে স্নিগ্ধ গভীর
           গ্রামপথের মায়া
আমার চোখে ফেলেছে আজ
           অশ্রুজলের ছায়া।
 
পল্লীখানি প্রাণে ভরা
           গোলায় ভরা ধান,
ঘাটে শুনি নারীর কণ্ঠে
           হাসির কলতান।
সন্ধ্যাবেলায় ছাদের 'পরে
           দখিন-হাওয়া বহে,
তারার আলোয় কারা ব'সে
           পুরাণ-কথা কহে।
 
ফুলবাগানের বেড়া হতে
           হেনার গন্ধ ভাসে,
কদমশাখার আড়াল থেকে
           চাঁদটি উঠে আসে।
বধূ তখন বিনিয়ে খোঁপা
           চোখে কাজল আঁকে,
মাঝে মাঝে বকুলবনে
           কোকিল কোথা ডাকে।
 
তিনশো বছর কোথায় গেল,
           তবু বুঝি নাকো
আজো কেন ওরে কোকিল
           তেমনি সুরেই ডাকো।
ঘাটের সিঁড়ি ভেঙে গেছে,
           ফেটেছে সেই ছাদ--
রূপকথা আজ কাহার মুখে
           শুনবে সাঁঝের চাঁদ।
 
শহর থেকে ঘণ্টা বাজে,
           সময় নাই রে হায়
ঘর্ঘরিয়া চলেছি আজ
           কিসের ব্যর্থতায়।
আর কি বধূ, গাঁথ' মালা--
           চোখে কাজল আঁক'?
পুরানো সেই দিনের সুরে
           কোকিল কেন ডাক'।
<|endoftext|>
<|startoftext|>


আজ ভাবি মনে-মনে, তাহারে কি জানি
          যাহার বলায় মোর বাণী,
          যাহার চলায় মোর চলা,
          আমার ছবিতে যার কলা,
যার সুর বেজে ওঠে মোর গানে গানে,
সুখে দুঃখে দিনে দিনে বিচিত্র যে আমার পরানে।
          ভেবেছিনু আমাতে সে বাঁধা
          এ প্রাণের যত হাসা কাঁদা
                     গণ্ডি দিয়ে মোর মাঝে
ঘিরেছে তাহারে মোর সকল খেলায় সব কাজে।
          ভেবেছিনু সে আমারি আমি
আমার জনম বেয়ে আমার মরণে যাবে থামি।
             তবে কেন পড়ে মনে, নিবিড় হরষে
                             প্রেয়সীর দরশে পরশে
                             বারে বারে
                    পেয়েছিনু তারে
                  অতল মাধুরীসিন্ধুতীরে
                   আমার অতীত সে আমিরে।
        জানি তাই, সে আমি তো বন্দী নহে আমার সীমায়,
                    পুরাণে বীরের মহিমায়
                             আপনা হারায়ে
             তারে পাই আপনাতে দেশকাল নিমেষে পারায়ে।
                         যে আমি ছায়ার আবরণে
                         লুপ্ত হয়ে থাকে মোর কোণে
                 সাধকের ইতিহাসে তারি জ্যোতির্ময়
                            পাই পরিচয়।
          যুগে যুগে কবির বাণীতে
               সেই আমি আপনারে পেরেছে জানিতে।
                      দিগন্তে বাদলবায়ুবেগে
                                নীল মেঘে
                           বর্ষা আসে নাবি।
                                বসে বসে ভাবি
                      এই আমি যুগে যুগান্তরে
                                     কত মূর্তি ধরে,
                  কত নামে কত জন্ম কত মৃত্যু করে পারাপার
                                  কত বারম্বার।
                  ভূত ভবিষ্যৎ লয়ে যে বিরাট অখণ্ড বিরাজে
                                 সে মানব-মাঝে
                       নিভৃতে দেখিব আজি এ আমিরে,
                                   সর্বত্রগামীরে।
<|endoftext|>
<|startoftext|>


আজ মনে হয় সকলেরই মাঝে
                      তোমারেই ভালোবেসেছি।
              জনতা বাহিয়া চিরদিন ধরে
                  শুধু তুমি আমি এসেছি।
                  দেখি চারি দিক-পানে
                  কী যে জেগে ওঠে প্রাণে--
              তোমার আমার অসীম মিলন
                  যেন গো সকল খানে।
              কত যুগ এই আকাশে যাপিনু
                  সে কথা অনেক ভুলেছি।
              তারায় তারায় যে আলো কাঁপিছে
                  সে আলোকে দোঁহে দুলেছি।
 
              তৃণরোমাঞ্চ ধরণীর পানে
                  আশ্বিনে নব আলোকে
              চেয়ে দেখি যবে আপনার মনে
                  প্রাণ ভরি উঠে পুলকে।
                  মনে হয় যেন জানি
                  এই অকথিত বাণী,
মূক মেদিনীর মর্মের মাঝে
          জাগিছে সে ভাবখানি।
এই প্রাণে-ভরা মাটির ভিতরে
          কত যুগ মোরা যেপেছি,
কত শরতের সোনার আলোকে
          কত তৃণে দোঁহে কেঁপেছি।
 
প্রাচীন কালের পড়ি ইতিহাস
          সুখের দুখের কাহিনী--
পরিচিতসম বেজে ওঠে সেই
          অতীতের যত রাগিণী।
          পুরাতন সেই গীতি
          সে যেন আমার স্মৃতি,
          কোন্‌ ভাণ্ডারে সঞ্চয় তার
          গোপনে রয়েছে নিতি।
প্রাণে তাহা কত মুদিয়া রয়েছে
          কত বা উঠিছে মেলিয়া--
পিতামহদের জীবনে আমরা
          দুজনে এসেছি খেলিয়া।
 
লক্ষ বরষ আগে যে প্রভাত
          উঠেছিল এই ভুবনে
তাহার অরুণকিরণকণিকা
          গাঁথ নি কি মোর জীবনে?
          সে প্রভাতে কোন্‌খানে
          জেগেছিনু কেবা জানে।
কী মুরতি-মাঝে ফুটালে আমারে
          সেদিন লুকায়ে প্রাণে!
হে চির-পুরানো,চিরকাল মোরে
          গড়িছ নূতন করিয়া।
চিরদিন তুমি সাথে ছিলে মোর,
          রবে চিরদিন ধরিয়া।
<|endoftext|>
<|startoftext|>


আজ মম জন্মদিন। সদ্যই প্রাণের প্রান্তপথে
ডুব দিয়ে উঠেছে সে বিলুপ্তির অন্ধকার হতে
মরণের ছাড়পত্র নিয়ে। মনে হতেছে কী জানি
পুরাতন বৎসরের গ্রন্থিবাঁধা জীর্ণ মালাখানি
সেথা গেছে ছিন্ন হয়ে; নবসূত্রে পড়ে আজি গাঁথা
নব জন্মদিন। জন্মোৎসবে এই-যে আসন পাতা
হেথা আমি যাত্রী শুধু, অপেক্ষা করিব, লব টিকা
মৃত্যুর দক্ষিণ হস্ত হতে, নূতন অরুণলিখা
যবে দিবে যাত্রার ইঙ্গিত।
                    আজ আসিয়াছে কাছে
জন্মদিন মৃত্যুদিন, একাসনে দোঁহে বসিয়াছে,
দুই আলো মুখোমুখি মিলিছে জীবনপ্রান্তে মম
রজনীর চন্দ্র আর প্রত্যুষের শুকতারাসম--
এক মন্ত্রে দোঁহে অভ্যর্থনা।
                    প্রাচীন অতীত, তুমি
নামাও তোমার অর্ঘ্য; অরূপ প্রাণের জন্মভূমি,
উদয়শিখরে তার দেখো আদিজ্যোতি। করো মোরে
আশীর্বাদ, মিলাইয়া যাক তৃষাতপ্ত দিগন্তরে
মায়াবিনী মরীচিকা। ভরেছিনু আসক্তির ডালি
কাঙালের মতো; অশুচি সঞ্চয়পাত্র করো খালি,
ভিক্ষামুষ্টি ধূলায় ফিরায়ে লও, যাত্রাতরী বেয়ে
পিছু ফিরে আর্ত চক্ষে যেন নাহি দেখি চেয়ে চেয়ে
জীবনভোজের শেষ উচ্ছিষ্টের পানে।
                    হে বসুধা,
নিত্য নিত্য বুঝায়ে দিতেছ মোরে-- যে তৃষ্ণা, যে ক্ষুধা
তোমার সংসাররথে সহস্রের সাথে বাঁধি মোরে
টানায়েছে রাত্রিদিন স্থুল সূক্ষ্ম নানাবিধ ডোরে
নানা দিকে নানা পথে, আজ তার অর্থ গেল কমে
ছুটির গোধূলিবেলা তন্দ্রালু আলোকে। তাই ক্রমে
ফিরায়ে নিতেছ শক্তি, হে কৃপণা, চক্ষুকর্ণ থেকে
আড়াল করিছ স্বচ্ছ আলো; দিনে দিনে টানিছে কে
নিষ্প্রভ নেপথ্যপানে। আমাতে তোমার প্রায়োজন
শিথিল হয়েছে, তাই মূল্য মোর করিছ হরণ,
দিতেছ ললাটপটে বর্জনের ছাপ। কিন্তু জানি,
তোমার অবজ্ঞা মোরে পারে না ফেলিতে দূরে টানি।
তব প্রয়োজন হতে অতিরিক্ত যে মানুষ তারে
দিতে হবে চরম সম্মান তব শেষ নমস্কারে।
যদি মোরে পঙ্গু কর, যদি মোরে কর অন্ধপ্রায়,
যদি বা প্রচ্ছন্ন কর নিঃশক্তির প্রদোষচ্ছায়ায়,
বাঁধ বার্ধক্যের জালে, তবু ভাঙা মন্দিরবেদীতে
প্রতিমা অক্ষুণ্ন রবে সগৌরবে; তারে কেড়ে নিতে
শক্তি নাই তব।
                    ভাঙো ভাঙো, উচ্চ করো ভগ্নস্তূপ,
জীর্ণতার অন্তরালে জানি মোর আনন্দস্বরূপ
রয়েছে উজ্জ্বল হয়ে। সুধা তারে দিয়েছিল আনি
প্রতিদিন চতুর্দিকে রসপূর্ণ আকাশের বাণী;
প্রত্যুত্তরে নানা ছন্দে গেয়েছে সে "ভালোবাসিয়াছি'।
সেই ভালোবাসা মোরে তুলেছে স্বর্গের কাছাকাছি
ছাড়ায়ে তোমার অধিকার। আমার সে ভালোবাসা
সব ক্ষয়ক্ষতিশেষে অবশিষ্ট রবে; তার ভাষা
হয়তো হারাবে দীপ্তি অভ্যাসের ম্লানস্পর্শ লেগে,
তবু সে অমৃতরূপ সঙ্গে রবে যদি উঠি জেগে
মৃত্যুপরপারে। তারি অঙ্গে এঁকেছিল পত্রলিখা
আম্রমঞ্জরীর রেণু, এঁকেছে পেলব শেফালিকা
সুগন্ধি শিশিরকণিকায়; তারি সূক্ষ্ম উত্তরীতে
গেঁথেছিল শিল্পকারু প্রভাতের দোয়েলের গীতে
চকিত কাকলিসূত্রে; প্রিয়ার বিহ্বল স্পর্শখানি
সৃষ্টি করিয়াছে তার সর্বদেহে রোমাঞ্চিত বাণী,
নিত্য তাহা রয়েছে সঞ্চিত। যেথা তব কর্মশালা
সেথা বাতায়ন হতে কে জানি পরায়ে দিত মালা
আমার ললাট ঘেরি সহসা ক্ষণিক অবকাশে,
সে নহে ভৃত্যের পুরস্কার; কী ইঙ্গিতে কী আভাসে
মুহূর্তে জানায়ে চলে যেত অসীমের আত্মীয়তা
অধরা অদেখা দূত, বলে যেত ভাষাতীত কথা
অপ্রয়োজনের মানুষেরে।
                    সে মানুষ, হে ধরণী,
তোমার আশ্রয় ছেড়ে যাবে যবে, নিয়ো তুমি গণি
যা-কিছু দিয়েছ তারে, তোমার কর্মীর যত সাজ,
তোমার পথের যে পাথেয়, তাহে সে পাবে না লাজ;
রিক্ততায় দৈন্য নহে। তবু জেনো অবজ্ঞা করি নি
তোমার মাটির দান, আমি সে মাটির কাছে ঋণী--
জানায়েছি বারংবার, তাহারি বেড়ার প্রান্ত হতে
অমূর্তের পেয়েছি সন্ধান। যবে আলোতে আলোতে
লীন হত দড়যবনিকা, পুষ্পে পুষ্পে তৃণে তৃণে
রূপে রসে সেই ক্ষণে যে গূঢ় রহস্য দিনে দিনে
হত নিঃশ্বসিত, আজি মর্তের অপর তীরে বুঝি
চলিতে ফিরানু মুখ তাহারি চরম অর্থ খুঁজি।
যবে শান্ত নিরাসক্ত গিয়েছি তোমার নিমন্ত্রণে
তোমার অমরাবতী সুপ্রসন্ন সেই শুভক্ষণে
মুক্তদ্বার; বুভুক্ষুর লালসারে করে সে বঞ্চিত;
তাহার মাটির পাত্রে যে অমৃত রয়েছে সঞ্চিত
নহে তাহা দীন ভিক্ষু লালায়িত লোলুপের লাগি।
ইন্দ্রের ঐশ্বর্য নিয়ে হে ধরিত্রী, আছ তুমি জাগি
ত্যাগীরে প্রত্যাশা করি, নির্লোভেরে সঁপিতে সম্মান,
দুর্গমের পথিকেরে আতিথ্য করিতে তব দান
বৈরাগ্যের শুভ্র সিংহাসনে। ক্ষুব্ধযারা, লুব্ধ যারা,
মাংসগন্ধে মুগ্ধ যারা, একান্ত আত্মার দৃষ্টিহারা
শ্মশানের প্রান্তচর, আবর্জনাকুণ্ড তব ঘেরি
বীভৎস চীৎকারে তারা রাত্রিদিন করে ফেরাফেরি,
নির্লজ্জ হিংসায় করে হানাহানি।
                    শুনি তাই আজি
মানুষ-জন্তুর হুহুংকার দিকে দিকে উঠে বাজি।
তবু যেন হেসে যাই যেমন হেসেছি বারে বারে
পণ্ডিতের মূঢ়তায়, ধনীর দৈন্যের অত্যাচারে,
সজ্জিতের রূপের বিদ্রূপে। মানুষের দেবতারে
ব্যঙ্গ করে যে অপদেবতা বর্বর মুখবিকারে
তারে হাস্য হেনে যাব, বলে যাব, "এ প্রহসনের
মধ্য-অঙ্কে অকস্মাৎ হবে লোপ দুষ্ট স্বপনের;
নাট্যের কবররূপে বাকি শুধু রবে ভস্মরাশি
দগ্ধশেষ মশালের, আর অদৃষ্টের অট্টহাসি।'
বলে যাব, "দ্যূতচ্ছলে দানবের মূঢ় অপব্যয়
গ্রন্থিতে পারে না কভু ইতিবৃত্তে শাশ্বত অধ্যায়।'
বৃথা বাক্য থাক্‌। তব দেহলিতে শুনি ঘন্টা বাজে,
শেষপ্রহরের ঘন্টা; সেই সঙ্গে ক্লান্ত বক্ষোমাঝে
শুনি বিদায়ের দ্বার খুলিবার শব্দ সে অদূরে
ধ্বনিতেছে সূর্যাস্তের রঙে রাঙা পূরবীর সুরে।
জীবনের স্মৃতিদীপে আজিও দিতেছে যারা জ্যোতি
সেই ক'টি বাতি দিয়ে রচিব তোমার সন্ধ্যারতি
সপ্তর্ষির দৃষ্টির সম্মুখে; দিনান্তের শেষ পলে
রবে মোর মৌন বীণা মূর্ছিয়া তোমার পদতলে।
আর রবে পশ্চাতে আমার, নাগকেশরের চারা
ফুল যার ধরে নাই, আর রবে খেয়াতরীহারা
এ পারের ভালোবাসা-- বিরহস্মৃতির অভিমানে
ক্লান্ত হয়ে রাত্রিশেষে ফিরিবে সে পশ্চাতের পানে।
<|endoftext|>
<|startoftext|>


আজ শরতের আলোয় এই যে চেয়ে দেখি
মনে হয় এ যেন আমার প্রথম দেখা।
আমি দেখলেম নবীনকে,
প্রতিদিনের ক্লান্ত চোখ
যার দর্শন হারিয়েছে।
কল্পনা করছি,--
অনাগত যুগ থেকে
তীর্থযাত্রী আমি
ভেসে এসেছি মন্ত্রবলে।
উজান স্বপ্নের স্রোতে
পৌঁছলেম এই মুহূর্তেই
বর্তমান শতাব্দীর ঘাটে।
কেবলি তাকিয়ে আছি উৎসুক চোখে।
আপনাকে দেখছি আপনার বাইরে,--
অন্যযুগের অজানা আমি
অভ্যস্ত পরিচয়ের পরপারে।
তাই তাকে নিয়ে এত গভীর কৌতূহল।
যার দিকে তাকাই
চক্ষু তাকে আঁকড়িয়ে থাকে
পুষ্পলগ্ন ভ্রমরের মতো।
আমার নগ্নচিত্ত আজ মগ্ন হয়েছে
সমস্তের মাঝে।
জনশ্রুতির মলিন হাতের দাগ লেগে
যার রূপ হয়েছে অবলুপ্ত,
যা পরেছে তুচ্ছতার মলিন চীর
তার সে জীর্ণ উত্তরীয় আজ গেল খ'সে।
দেখা দিল সে অস্তিত্বের পূর্ণ মূল্যে।
দেখা দিল সে অনির্বচনীয়তায়।
যে বোবা আজ পর্যন্ত ভাষা পায়নি
জগতের সেই অতি প্রকাণ্ড উপেক্ষিত
আমার সামনে খুলেছে তার অচল মৌন,
ভোর-হয়ে-ওঠা বিপুল রাত্রির প্রান্তে
প্রথম চঞ্চল বাণী জাগল যেন।
আমার এতকালের কাছের জগতে
আমি ভ্রমণ করতে বেরিয়েছি দূরের পথিক।
তার আধুনিকের ছিন্নতার ফাঁকে ফাঁকে
দেখা দিয়েছে চিরকালের রহস্য।
সহমরণের বধূ
বুঝি এমনি ক'রেই দেখতে পায়
মৃত্যুর ছিন্নপর্দার ভিতর দিয়ে
নূতন চোখে
চিরজীবনের অম্লান স্বরূপ।
<|endoftext|>
<|startoftext|>


আজু সখি, মুহু মুহু
গাহে পিক কুহু কুহু ,
কুঞ্জবনে দুঁহু দুঁহু
দোঁহার পানে চায়।
যুবনমদবিলসিত
পুলকে হিয়া উলসিত,
অবশ তনু অলসিত
মূরছি জনু যায়।
আজু মধু চাঁদনী
প্রাণউনমাদনী,
শিথিল সব বাঁধনী,
শিথিল ভই লাজ।
বচন মৃদু মরমর
কাঁপে রিঝ থরথর,
শিহরে তনু জরজর
কুসুমবনমাঝ।
মলয় মৃদু কলয়িছে ,
চরণ নহি চলয়িছে,
বচন মুহু খলয়িছে,
অঞ্চল লুটায়।
আধফুট শতদল
বায়ুভরে টলমল
আঁখি জনু ঢলঢল
চাহিতে নাহি চায়।
অলকে ফুল কাঁপয়ি
কপোলে পড়ে ঝাঁপয়ি,
মধু-অনলে তাপয়ি
খসয়ি পড়ু পায়।
ঝরই শিরে ফুলদল,
যমুনা বহে কলকল
হাসে শশি ঢলঢল --
ভানু মরি যায়।
<|endoftext|>
<|startoftext|>


আজ হল রবিবার, খুব মোটা বহরের
কগজের এডিশন; যত আছে শহরের
কানাকানি, যত আছে আজগবি সংবাদ,
যায় নিকো কোনোটার একটুও রঙ বাদ।
"বার্তাকু' লিখে দিল, গুজরানওয়ালায়
দলে দলে জোট করে পাঞ্জাবি গোয়ালায়।
বলে তারা, গোরু পোষা গ্রাম্য এ কারবার
প্রগতির যুগ আজ দিন এল ছাড়বার।
আজ থেকে প্রত্যহ রাত্তির পোয়ালেই
বসবে প্রেপরিটরি ক্লাস এই গোয়ালেই।
স্তূপ রচা দুই বেলা খড়-ভুষি-ঘাসটার
ছেড়ে দিয়ে হবে ওরা ইস্কুলমাস্টার।
হম্বাধ্বনি যাহা গো-শিশু গো-বৃদ্ধের
অন্তর্ভূত হবে বই-গেলা বিদ্যের।
যত অভ্যেস আছে লেজ ম'লে পিটোনো
ছেলেদের পিঠে হবে পেট ভ'রে মিটোনো।
"গদাধরে' রেগে লেখে, এ কেমন ঠাট্টা--
বার্তাকু পরে পরে সাতটা কি আটটা
যা লিখেছে সব কটা সমাজের বিরোধী,
মতগুলো প্রগতির দ্বার আছে নিরোধি।
সেদিন সে লিখেছিল, ঘুঁটে চাই চালানো,
শহরের ঘরে ঘরে ঘুঁটে হোক জ্বালানো।
কয়লা ঘুঁটেতে যেন সাপে আর নেউলে,
ঝড়িয়াকে করে দিক একদম দেউলে।
সেনেট হাউস আদি বড়ো বড়ো দেয়ালী
শহরের বুক জুরে আছে যেন হেঁয়ালি।
ঘুঁটে দিয়ে ভরা হোক, এই এক ফতোয়ায়
এক দিনে শহরের বেড়ে যাবে কত আয়।
গোয়ালারা চোনা যদি জমা করে গামলায়
কত টাকা বাঁচে তবে জল-দেওয়া মামলায়।
বার্তাকু কাগজের ব্যঙ্গে যে গা জ্বলে,
সুন্দর মুখ পেলে লেপে ওরা কাজলে।
এ-সকল বিদ্রূপে বুদ্ধি যে খেলো হয়,
এ দেশের আবহাওয়া ভারি এলোমেলো হয়।
গদাধর কাগজের ধমকানি থামল,
হেসে উঠে বার্তাকু যুদ্ধেতে নামল।
বলে, ভায়া, এ জগতে ঠাট্টা সে ঠাট্টাই--
গদাধর, গদা রেখে লও সেই পাঠটাই।
মাস্টার না হয়ে যে হলে তুমি এডিটর
এ লাগি তোমার কাছে দেশটাই ক্রেডিটর।
এডুকেশনের পথে হয় নি যে মতি তব,
এই পুণ্যেই হবে গোকুলেই গতি তব।
অবশেষে এ দুখানা কাগজের আসরে
বচসার ঝাঁজ দেখে ভয়ে কথা না সরে।
<|endoftext|>
<|startoftext|>
আজকে আমার বেড়া-দেওয়া বাগানে
বাতাসটি বয় মনের-কথা-জাগানে।
             আজকে কেবল বউ-কথা-কও ডাকে
             কৃষ্ণচূড়ার পুষ্প-পাগল শাখে--
  আমি আছি তরুর তলায় পা মেলি,
  সামনে অশোক টগর চাঁপা চামেলি।
 
  আজকে আমার বেড়া-দেওয়া বাগানে
  বাতাসটি বয় মনের-কথা-জাগানে।
 
  এমনিতরো বাতাস-বওয়া সকালে
  নিজেরে মন হাজারো বার ঠকালে।
               আপনারে হায় চিত-উদাস গানে
               উড়িয়ে দিলে অজানিতের পানে,
      চিরদিন যা ছিল নিজের দখলে
      দিয়ে দিলে পথের পান্থ সকলে।
 
আজকে আমার বেড়া-দেওয়া বাগানে
বাতাসটি বয় মনের-কথা-জাগানে।
 
ভেবেছি তাই আজকে কিছুই গাব না
গানের সঙ্গে গলিয়ে প্রাণের ভাবনা।
           আপনা ভুলে ওরে ভাবোন্মাদ,
           দিস নে ভেঙে তোর বেদনা-বাঁধ--
   মনের সঙ্গে মনের কথা গাঁথা সে।
   গাব না গান আজকে দখিন বাতাসে।
 
আজকে আমার বেড়া-দেওয়া বাগানে
বাতাসটি বয় মনের-কথা-জাগানে।
<|endoftext|>
<|startoftext|>




আজকে আমি কতদূর যে
গিয়েছিলেম চলে।
যত তুমি ভাবতে পার
তার চেয়ে সে অনেক আরো,
শেষ করতে পারব না তা
          তোমায় ব'লে ব'লে।
অনেক দূর সে, আরো দূর সে,
          আরো অনেক দূর।
মাঝখানেতে কত যে বেত,
কত যে বাঁশ, কত যে খেত,
ছাড়িয়ে ওদের ঠাকুরবাড়ি
          ছাড়িয়ে তালিমপুর।
পেরিয়ে গেলেম যেতে যেতে
          সাত-কুশি সব গ্রাম,
ধানের গোলা গুনব কত
জোদ্দারদের গোলার মতো,
সেখানে যে মোড়ল কারা
          জানি নে তার নাম।
একে একে মাঠ পেরোলুম
          কত মাঠের পরে।
তার পরে, উঃ, বলি মা শোন্‌,
সামনে এল প্রকাণ্ড বন,
ভিতরে তার ঢুকতে গেলে
          গা ছম-ছম করে।
জামতলাতে বুড়ী ছিল,
          বললে "খবরদার"!
আমি বললেম বারণ শুনে
"ছ-পণ কড়ি এই নে গুনে,"
যতক্ষণ সে গুনতে থাকে
          হয়ে গেলাম পার।
কিছুরি শেষ নেই কোত্থাও
          আকাশ পাতাল জুড়ি'।
যতই চলি যতই চলি
বেড়েই চলে বনের গলি,
কালো মুখোশপরা আঁধার
          সাজল জুজুবুড়ী।
খেজুরগাছের মাথায় বসে
          দেখছে কারা ঝুঁকি।
কারা যে সব ঝোপের পাশে
একটুখানি মুচকে হাসে,
বেঁটে বেঁটে মানুষগুলো
          কেবল মারে উঁকি।
আমায় যেন চোখ টিপছে
          বুড়ো গাছের গুঁড়ি।
লম্বা লম্বা কাদের পা যে
ঝুলছে ডালের মাঝে মাঝে,
মনে হচ্ছে পিঠে আমার
          কে দিল সুড়সুড়ি।
ফিসফিসিয়ে কইছে কথা
          দেখতে না পাই কে সে।
অন্ধকারে দুদ্দাড়িয়ে
কে যে কারে যায় তাড়িয়ে,
কী জানি কী গা চেটে যায়
          হঠাৎ কাছ এসে।
ফুরোয় না পথ ভাবছি আমি
          ফিরব কেমন করে।
সামনে দেখি কিসের ছায়া,--
ডেকে বলি, "শেয়াল ভায়া,
মায়ের গাঁয়ের পথ তোরা কেউ
          দেখিয়ে দে না মোরে।"
কয় না কিছুই, চুপটি করে
          কেবল মাথা নাড়ে।
সিঙ্গিমামা কোথা থেকে
হঠাৎ কখন এসে ডেকে
কে জানে, মা, হালুম ক'রে
          পড়ল যে কার ঘাড়ে।
বল্‌ দেখি তুই, কেমন করে
          ফিরে পেলাম মাকে?
কেউ জানে না কেমন করে;
কানে কানে বলব তোরে?--
যেমনি স্বপন ভেঙে গেল
          সিঙ্গিমামার ডাকে।
<|endoftext|>
<|startoftext|>


আজি   কোন্‌ ধন হতে বিশ্ব আমারে
                   কোন্‌ জনে করে বঞ্চিত
তব         চরণকমলরতনরেণুকা
                   অন্তরে আছে সঞ্চিত।
কত         নিঠুর কঠোর ঘরশে ঘরষে
                   মর্মমাঝারে শল্য বরষে
              তবু প্রাণমন পীযূষপরশে
                       পলে পলে পুলকাঞ্চিত!
আজি   কিসের পিপাসা মিটিল না, ওগো
                   পরম-পরান-বল্লভ।
চিতে   চিরসুধা করে সঞ্চার, তব
                   সকরুণ করপল্লব।
হেথা    কত দিনে রাতে অপমানঘাতে
                   আছি নতশির গঞ্জিত,
তবু         চিত্তললাট তোমারি স্বকরে
                   রয়েছে তিলকরঞ্জিত।
হেথা    কে আমার কানে কঠিন বচনে
                   বাজায় বিরোধঝঞ্ঝনা!
প্রাণে   দিবসরজনী উঠিতেছে ধ্বনি
                   তোমারি বীণার গুঞ্জনা।
নাথ,    যার যাহা আছে তার তাই থাক্‌,
                   আমি থাকি চিরলাঞ্ছিত।
শুধু         তুমি এ জীবনে নয়নে নয়নে
                   থাকো থাকো চিরবাঞ্ছিত।
<|endoftext|>
<|startoftext|>


আজি আষাঢ়ের মেঘলা আকাশে
        মনখানা উড়ো পক্ষী
বাদলা হাওয়ায় দিকে দিকে ধায়
        অজানার পানে লক্ষ্যি।
যাহা-খুশি বলি স্বগত কাকলি,
        লিখিবারে চাহি পত্র,
গোপন মনের শিল্পসূত্রে
        বুনানো দু-চারি ছত্র।
সঙ্গীবিহীন নিরালায় করি
        জানা-অজানার সন্ধি,
গর্‌ঠিকানিয়া বন্ধু কে আছ
        করিব বাণীর বন্দী।
না জানি তোমার নামধাম আমি,
        না জানি তোমার তথ্য।
কিবা আসে যায় যে হও সে হও
             মিথ্যা অথবা সত্য।
নিভৃতে তোমারি সাথে আনাগোনা
        হে মোর অচিন মিত্র,
প্রলাপী মনেতে আঁকা পড়ে তব
        কত অদ্ভুত চিত্র।
যে নেয় নি মেনে মর্ত শরীরে
        বাঁধন পাঞ্চভৌত্যে
তার সাথে মন করেছি বদল
        স্বপ্নমায়ার দৌত্যে।
ঘুমের ঘোরেতে পেয়েছি তাহার
        রুক্ষ চুলের গন্ধ।
আধেক রাত্রে শুনি যেন তার--
        দ্বার-খোলা, দ্বার-বন্ধ।
নীপবন হতে সৌরভে আনে
        ভাষাবিহীনার ভাষ্য।
জোনাকি আঁধারে ছড়াছড়ি করে
        মণিহার-ছেঁড়া-হাস্য।
সঘন নিশীথে গর্জিছে দেয়া,
        রিমিঝিমি বারি বর্ষে--
মনে মনে ভাবি, কোন্‌ পালঙ্কে
        কে নিদ্রা দেয় হর্ষে।
গিরির শিখরে ডাকিছে ময়ূর
        কবিকাব্যের রঙ্গে--
স্বপ্নপুলকে কে জাগে চমকি
        বিগলিতচীর-অঙ্গে।
বাস্তব মোরে বঞ্চনা করে
           পালায় চকিত নৃত্যে--
তারি ছায়া যবে রূপ ধরি আসে
        বাঁধা পড়ি যায় চিত্তে।
তারার আলোকে ভরে সেই সাকী
        মদিরোচ্ছল পাত্র,
নিবিড় রাতের মুগ্ধ মিলনে
        নাই বিচ্ছেদ মাত্র।
ওগো মায়াময়ী, আজি বরষায়
        জাগালে আমার ছন্দ--
যাহা-খুশি সুরে বাজিছে সেতার,
        নাহি মানে কোনো বন্ধ।
<|endoftext|>
<|startoftext|>


আজি উন্মাদ মধুনিশি ওগো
           চৈত্রনিশীথশশী!
তুমি এ বিপুল ধরণীর পানে
      কী দেখিছ একা বসি
      চৈত্রনিথীথশশী!
 
কত নদীতীরে, কত মন্দিরে,
           কত বাতায়নতলে,
কত কানাকানি, মন- জানাজানি,
           সাধাসাধি কত ছলে!
শাখাপ্রশাখার, দ্বার-জানালার
           আড়ালে আড়ালে পশি
কত সুখদুখ কত কৌতুক
           দেখিতেছ একা বসি
           চৈত্রনিশীথশশী।
 
মোরে দেখো চাহি, কেহ কোথা নাহি,
           শূন্য ভবন-ছাদে
           নৈশ পবন কাঁদে।
তোমারি মতন একাকী আপনি
           চাহিয়া রয়েছি বসি
           চৈত্রনিশীথশশী!
<|endoftext|>
<|startoftext|>


আজি এ আঁখির শেষদৃষ্টির দিনে
ফাগুনবেলার ফুলের খেলার
                   দানগুলি লব চিনে।
দেখা দিয়েছিল মুখর প্রহরে
                   দিনের দুয়ার খুলি,
তাদের আভায় আজি মিলে যায়
রাঙা গোধূলির শেষতুলিকায়
ক্ষণিকের রূপ-রচনলীলায়
                   সন্ধ্যার রঙগুলি।
যে অতিথিদেহে ভোরবেলাকার
                   রূপ নিল ভৈরবী,
অস্তরবির দেহলিদুয়ারে
বাঁশিতে আজিকে আঁকিল উহারে
মুলতানরাগে সুরের প্রতিমা
                   গেরুয়া রঙের ছবি।
খনে খনে যত মর্মভেদিনী
                   বেদনা পেয়েছে মন
নিয়ে সে দুঃখ ধীর আনন্দে
বিষাদকরুণ শিল্পছন্দে
অগোচর কবি করেছে রচনা
                   মাধুরী চিরন্তন।
একদা জীবনে সুখের  শিহর
                   নিখিল করেছে প্রিয়।
মরণপরশে আজি কুণ্ঠিত
অন্তরালে সে অবগুণ্ঠিত,
অদেখা আলোকে তাকে দেখা যায়
                   কী অনির্বচনীয়।
যা গিয়েছে তার অধরারূপের
                   অলখ পরশখানি
যা রয়েছে তারি তারে বাঁধে সুর,
দিক্‌সীমানার পারের সুদূর
কালের অতীত ভাষার অতীত
                   শুনায় দৈববাণী।
<|endoftext|>
<|startoftext|>


আজি এ নিরালা কুঞ্জে, আমার
          অঙ্গমাঝে
বরণের ডালা সেজেছে আলোক-
          মালার সাজে।
নব বসন্তে লতায় লতায়
          পাতায় ফুলে
বাণীহিল্লোল উঠে প্রভাতের
          স্বর্ণকূলে,
আমার দেহের বাণীতে সে দোল
          উঠিছে দুলে,
এ বরণ-গান নাহি পেলে মান
          মরিব লাজে,
ওহে প্রিয়তম, দেহে মনে মম
          ছন্দ বাজে।
অর্ঘ্য তোমার আনি নি ভরিয়া
          বাহির হতে,
ভেসে আসে পূজা পূর্ণ প্রাণের
          আপন স্রোতে।
মোর তনুময় উছলে হৃদয়
          বাঁধনহারা,
অধীরতা তারি মিলনে তোমারি
          হোক-না সারা।
ঘন যামিনীর আঁধারে যেমন
          ঝলিছে তারা,
দেহ ঘেরি মম প্রাণের চমক
          তেমনি রাজে--
সচকিত আলো নেচে ওঠে মোর
          সকল কাজে।
<|endoftext|>
<|startoftext|>


আজি এ প্রভাতে   প্রভাতবিহগ
কী গান গাইল রে!
অতি দূর দূর        আকাশ হইতে
ভাসিয়া আইল রে!
না জানি কেমনে    পশিল হেথায়
পথহারা তার একটি তান,
আঁধার গুহায় ভ্রমিয়া ভ্রমিয়া
গভীর গুহায় নামিয়া নামিয়া
আকুল হইয়া কাঁদিয়া কাঁদিয়া
ছুঁয়েছে আমার প্রাণ।
আজি এ প্রভাতে   সহসা কেন রে
পথহারা রবিকর
আলয় না পেয়ে         পড়েছে আসিয়ে
আমার প্রাণের 'পর!
বহুদিন পরে             একটি কিরণ
গুহায় দিয়েছে দেখা,
পড়েছে আমার      আঁধার সলিলে
একটি কনকরেখা।
প্রাণের আবেগ রাখিতে নারি
থর থর করি কাঁপিছে বারি,
টলমল জল করে থল থল,
কল কল করি ধরেছে তান।
আজি এ প্রভাতে   কী জানি কেন রে
জাগিয়া উঠেছে প্রাণ।
জাগিয়া দেখিনু, চারিদিকে মোর
পাষাণে রচিত কারাগার ঘোর,
বুকের উপরে           আঁধার বসিয়া
করিছে নিজের ধ্যান।
না জানি কেন রে   এতদিন পরে
জাগিয়া উঠেছে প্রাণ।
 
জাগিয়া দেখিনু আমি আঁধারে রয়েছি আঁধা,
আপনারি মাঝে আমি আপনি রয়েছি বাঁধা।
রয়েছি মগন হয়ে আপনারি কলস্বরে,
ফিরে আসে প্রতিধ্বনি নিজেরি শ্রবণ-'পরে।
দূর দূর দূর হতে ভেদিয়া আঁধার কারা
মাঝে মাঝে দেখা দেয় একটি সন্ধ্যার তারা।
তারি মুখ দেখে দেখে           আঁধার হাঁসিতে শেখে,
তারি মুখ চেয়ে চেয়ে করে নিশি অবসান।
শিহরি উঠে রে বারি,দোলে রে দোলে রে প্রাণ,
প্রাণের মাঝারে ভাসি        দোলে রে দোলে রে হাসি,
দোলে রে প্রাণের 'পরে আশার স্বপন মম,
দোলে রে তারার ছায়া সুখের আভাস-সম।
 
মাঝে মাঝে একদিন আকাশেতে নাই আলো,
পড়িয়া মেঘের ছায়া কালো জল হয় কালো।
আঁধার   সলিল 'পরে         ঝর ঝর বারি ঝরে
ঝর ঝর ঝর ঝর,দিবানিশি অবিরল--
বরষার দুখ-কথা,বরষার আঁখিজল।
শুয়ে শুয়ে আনমনে দিবানিশি তাই শুনি
একটি একটি ক'রে দিবানিশি তাই গুনি,
তারি সাথে মিলাইয়া কল কল গান গাই--
ঝর ঝর কল কল--দিন নাই, রাত নাই।
এমনি নিজেরে লয়ে রয়েছি নিজের কাছে,
আঁধার সলিল 'পরে আঁধার জাগিয়া আছে।
এমনি নিজের কাছে খুলেছি নিজের প্রাণ,
এমনি পরের কাছে শুনেছি নিজের গান।
 
আজি এ প্রভাতে রবির কর
কেমনে পশিল প্রাণের 'পর,
কেমনে পশিল গুহার আঁধারে
প্রভাত-পাখির গান।
না জানি কেন রে             এতদিন পরে
জাগিয়া উঠিল প্রাণ।
জাগিয়া উঠেছে প্রাণ,
ওরে        উথলি উঠেছে বারি,
ওরে           প্রাণের বাসনা  প্রাণের আবেগ
রুধিয়া রাখিতে নারি।
থর থর করি কাঁপিছে ভূধর,
শিলা রাশি রাশি পড়িছে খসে,
ফুলিয়া ফুলিয়া ফেনিল সলিল
গরজি উঠিছে দারুণ রোষে।
হেথায় হোথায় পাগলের প্রায়
ঘুরিয়া ঘুরিয়া মাতিয়া বেড়ায়,
বাহিরিতে চায়,             দেখিতে না পায়
   কোথায় কারার দ্বার।
প্রভাতেরে যেন লইতে কাড়িয়া
আকাশেরে যেন ফেলিতে ছিঁড়িয়া
উঠে শূন্যপানে--পড়ে আছাড়িয়া
করে শেষে হাহাকার।
প্রাণের উল্লাসে ছুটিতে চায়
ভূধরের হিয়া টুটিতে চায়,
আলিঙ্গন তরে ঊর্ধ্বে বাহু তুলি
আকাশের পানে উঠিতে চায়।
 
প্রভাতকিরণে পাগল হইয়া
জগৎ-মাঝারে লুটিতে চায়।
কেন রে বিধাতা পাষাণ হেন,
চারিদিকে তার বাঁধন কেন?
ভাঙ্‌ রে হৃদয় ভাঙ্‌ রে বাঁধন,
সাধ্‌ রে আজিকে প্রাণের সাধন,
লহরীর পরে লহরী তুলিয়া
আঘাতের পর আঘাত কর্‌।
মাতিয়া যখন উঠিছে পরান,
কিসের আঁধার, কিসের পাষাণ!
উথলি যখন উঠিছে বাসনা,
জগতে তখন কিসের ডর!
 
সহসা আজি এ জগতের মুখ
নূতন করিয়া দেখিনু কেন?
একটি পাখির আধখানি তান
জগতের গান গাহিল যেন!
জগৎ দেখিতে হইব বাহির,
আজিকে করেছি মনে,
দেখিব না আর নিজেরি স্বপন
বসিয়া গুহার কোণে।
আমি           ঢালিব করুণাধারা,
আমি           ভাঙিব পাষাণকারা,
আমি           জগৎ প্লাবিয়া বেড়াব গাহিয়া
আকুল পাগল-পারা;
কেশ এলাইয়া, ফুল কুড়াইয়া,
রামধনু-আঁকা পাখা উড়াইয়া,
রবির কিরণে হাসি ছড়াইয়া,
দিব রে পরান ঢালি।
শিখর হইতে শিখরে ছুটিব,
ভূধর হইতে ভূধরে লুটিব
হেসে খলখল গেয়ে কলকল
তালে  তালে দিব তালি।
তটিনী হইয়া যাইব বহিয়া--
যাইব বহিয়া--যাইব বহিয়া--
হৃদয়ের কথা কহিয়া কহিয়া
গাহিয়া গাহিয়া গান,
যত দেব প্রাণ           বহে যাবে প্রাণ
ফুরাবে না আর প্রাণ।
এত কথা আছে         এত গান আছে
এত প্রাণ আছে মোর,
এত সুখ আছে      এত সাধ আছে
প্রাণ হয়ে আছে ভোর।
 
এত সুখ কোথা         এত রূপ কোথা
এত খেলা কোথা আছে!
যৌবনের বেগে      বহিয়া যাইব
কে জানে কাহার কাছে!
অগাধ বাসনা        অসীম আশা
জগৎ দেখিতে চাই!
জাগিয়াছে সাধ      চরাচরময়
প্লাবিয়া বহিয়া যাই।
যত প্রাণ আছে ঢালিতে পারি,
যত কাল আছে বহিতে পারি,
যত দেশ আছে ডুবাতে পারি,
তবে আর কিবা চাই!    
পরানের সাধ তাই।
 
কী জানি কী হল আজি জাগিয়া উঠিল প্রাণ,
দূর হতে শুনি যেন মহাসাগরের গান--
"পাষাণ-বাঁধন টুটি, ভিজায়ে কঠিন ধরা,
বনেরে শ্যামল করি, ফুলেরে ফুটায়ে ত্বরা
সারাপ্রাণ ঢালি দিয়া,
জুড়ায়ে জগৎ-হিয়া--
আমার প্রাণের মাঝে কে আসিবি আয় তোরা!'
 
আমি যাব, আমি যাব, কোথায় সে, কোন্‌ দেশ--
জগতে ঢালিব প্রাণ,
গাহিব করুণাগান,
উদ্‌বেগ-অধীর হিয়া
সুদূর সমুদ্রে গিয়া
সে প্রাণ মিশাব আর সে গান করিব শেষ।
 
ওরে, চারিদিকে মোর
এ কী কারাগার ঘোর!
ভাঙ্‌ ভাঙ্‌ ভাঙ্‌ কারা, আঘাতে আঘাত কর্‌!
  ওরে,আজ কী গান গেয়েছে পাখি,
এয়েছে রবির কর!
<|endoftext|>
<|startoftext|>


আজি এই আকুল আশ্বিনে
মেঘে-ঢাকা দুরন্ত দুর্দিনে
হেমন্ত-ধানের খেতে         বাতাস উঠেছে মেতে,
কেমনে চলিবে পথ চিনে?
আজি এই দুরন্ত দুর্দিনে!
 
দেখিছ না ওগো সাহসিকা,
ঝিকিমিকি বিদ্যুতের শিখা!
মনে ভেবে দেখো তবে         এ ঝড়ে কি বাঁধা রবে
কবরীর শেফালিমালিকা।
ভেবে দেখো ওগো সাহসিকা!
 
আজিকার এমন ঝঞ্ঝায়
নূপুর বাঁধে কি কেহ পায়?
যদি আজি বৃষ্টির জল      ধুয়ে দেয় নীলাঞ্চল
গ্রামপথে যাবে কি লজ্জায়
আজিকার এমন ঝঞ্ঝায়?
 
হে উতলা শোনো কথা শোনো,
দুয়ার কি খোলা আছে কোনো?
এ বাঁকা পথের শেষে           মাঠ যেথা মেঘে মেশে
বসে কেহ আছে কি এখনো?
এ দুর্যোগে, শোনো ওগো শোনো!
 
আজ যদি দীপ জ্বালে দ্বারে
নিবে কি যাবে না বারে বারে?
আজ যদি বাজে বাঁশি           গান কি যাবে না ভাসি
আশ্বিনের অসীম আঁধারে
ঝড়ের ঝাপটে বারে বারে?
 
মেঘ যদি ডাকে গুরু গুরু
নৃত্যমাঝে কেঁপে ওঠে ঊরু,
কাহারে করিবে রোষ,   কার 'পরে দিবে দোষ
বক্ষ যদি করে দুরু দুরু--
মেঘ ডেকে ওঠে গুরু গুরু।
 
যাবে যদি, মনে ছিল না কি,
আমারে নিলে না কেন ডাকি?
আমি তো পথেরি ধারে         বসিয়া ঘরের দ্বারে
আনমনে ছিলাম একাকী--
আমারে নিলে না কেন ডাকি?
 
কখন প্রহর গেছে বাজি,
কোনো কাজ নাহি ছিল আজি।
ঘরে আসে নাই কেহ,   সারাদিন শূন্য গেহ,
বিলাপ করেছে তরুরাজি।
কোনো কাজ নাহি ছিল আজি।
 
যত বেগে গরজিত ঝড়,
যত মেঘে ছাইত অম্বর,
রাত্রে অন্ধকারে যত        পথ অফুরান হত
আমি নাহি করিতাম ডর--
যত বেগে গরজিত ঝড়।
 
বিদ্যুতের চমকানি-কালে
এ বক্ষ নাচিত তালে তালে,
উত্তরী উড়িত মম             উন্মুখ পাখার সম--
মিশে যেত আকাশে পাতালে
বিদ্যুতের চমকানি-কালে।
 
তোমায় আমায় একত্তর
সে যাত্রা হইত ভয়ংকর।
তোমার নূপুর আজি           প্রলয়ে উঠিত বাজি,
বিজুলি হানিত আঁখি-'পর--
যাত্রা হত মত্ত ভয়ংকর।
 
কেন আজি যাও একাকিনী?
কেন পায়ে বেঁধেছ কিঙ্কিণী?
এ দুর্দিনে কী কারণে        পড়িল তোমার মনে
বসন্তের বিস্মৃত কাহিনী?
কোথা যাও আজ একাকিনী?
<|endoftext|>
<|startoftext|>


আজি এই মেঘমুক্ত সকালের স্নিগ্ধ নিরালায়
         অচেনা গাছের যত ছিন্ন ছিন্ন ছায়ার ডালায়
                       রৌদ্রপুঞ্জ আছে ভরি।
                   সারাবেলা ধরি
          কোন্‌ পাখি আপনারি সুরে কুতূহলী
আলস্যের পেয়ালায় ঢেলে দেয় অস্ফুট কাকলি।
                       হঠাৎ কী হল মতি,
                   সোনালি রঙের প্রজাপতি
                        আমার রূপালি চুলে
                       বসিয়া রয়েছে পথ ভুলে।
          সাবধানে থাকি, লাগে ভয়,
                       পাছে ওর জাগাই সংশয়--
ধরা প'ড়ে যায় পাছে, আমি নই গাছের দলের,
          আমার বাণী সে নহে ফুলের ফলের।
         চেয়ে দেখি, ঘন হয়ে কোথা নেমে গেছে ঝোপঝাড়;
                    সম্মুখে পাহাড়
          আপনার অচলতা ভুলে থাকে বেলা-অবেলায়,
হামাগুড়ি দিয়ে চলে দলে দলে মেঘের খেলায়।
                   হোথা শুষ্ক জলধারা
          শব্দহীন রচিছে ইশারা
         পরিশ্রান্ত নিদ্রিত বর্ষার। নুড়িগুলি
বনের ছায়ার মধ্যে অস্থিসার প্রেতের অঙ্গুলি
         নির্দেশ করিছে তারে যাহা নিরর্থক,
          নির্ঝরিণী-সর্পিণীর দেহচ্যুত ত্বক্‌।
                       এখনি এ আমার দেখাতে
         মিলায়েছে শৈলশ্রেণী তরঙ্গিত নীলিম রেখাতে
আপন অদৃশ্য লিপি। বাড়ির সিঁড়ির 'পরে
                       স্তরে স্তরে
         বিদেশী ফুলের টব, সেথা জেরেনিয়মের গন্ধ
                  শ্বসিয়া নিয়েছে মোর ছন্দ।
          এ চারিদিকের এই-সব নিয়ে সাথে
         বর্ণে গন্ধে বিচিত্রিত একটি দিনের ভূমিকাতে
এটুকু রচনা মোর বাণীর যাত্রায় হোক পার
         যে ক'দিন তার ভাগ্যে সময়ের আছে অধিকার।
<|endoftext|>
<|startoftext|>


আজি কি তোমার মধুর মূরতি
         হেরিনু শারদ প্রভাতে!
হে মাত বঙ্গ, শ্যামল অঙ্গ
         ঝলিছে অমল শোভাতে।
 
পারে না বহিতে নদী জলধার,
মাঠে মাঠে ধান ধরে নাকো আর--
ডাকিছে দোয়েল গাহিছে কোয়েল
         তোমার কাননসভাতে!
মাঝখানে তুমি দাঁড়ায়ে জননী,
         শরৎকালের প্রভাতে।
 
জননী, তোমার শুভ আহ্বান
         গিয়েছে নিখিল ভুবনে--
নূতন ধান্যে হবে নবান্ন
         তোমার ভবনে ভবনে।
অবসর আর নাহিকো তোমার--
আঁটি আঁটি ধান চলে ভারে ভার,
গ্রামপথে-পথে গন্ধ তাহার
         ভরিয়া উঠিছে পবনে।
জননী, তোমার আহ্বান লিপি
         পাঠায়ে দিয়েছ ভুবনে।
 
তুলি মেঘভার আকাশ তোমার
         করেছ সুনীলবরনী।
শিশির ছিটায়ে করেছ শীতল
         তোমার শ্যামল ধরণী।
স্থলে জলে আর গগনে গগনে
বাঁশি বাজে যেন মধুর লগনে,
আসে দলে দলে তব দ্বারতলে
         দিশি দিশি হতে তরণী।
আকাশ করেছ সুনীল অমল,
         স্নিগ্ধশীতল ধরণী।
 
বহিছে প্রথম শিশিরসমীর
         ক্লান্ত শরীর জুড়ায়ে--
কুটিরে কুটিরে নব নব আশা
         নবীন জীবন উড়ায়ে।
দিকে দিকে মাতা কত আয়োজন,
হাসিভরা মুখ তব পরিজন
ভাণ্ডারে তব সুখ নব নব
         মুঠা মুঠা লয় কুড়ায়ে।
ছুটেছে সমীর আঁচলে তাহার
         নবীন জীবন উড়ায়ে।
 
আয় আয় আয়, আছ যে যেথায়
         আয় তোরা সব ছুটিয়া--
ভান্ডারদ্বার খুলেছে জননী,
         অন্ন যেতেছে লুটিয়া।
ও পার হইতে আয় খেয়া দিয়ে,
ও পাড়া হইতে আয় মায়ে ঝিয়ে,
কে কাঁদে ক্ষুধায় জননী শুধায়--
         আয় তোরা সবে জুটিয়া।
ভাণ্ডারদ্বার খুলেছে জননী,
         অন্ন যেতেছে লুটিয়া।
 
মাতার কণ্ঠে শেফালিমাল্য
         গন্ধে ভরিছে অবনী।
জলহারা মেঘ আঁচলে খচিত
         শুভ্র যেন সে নবনী।
পরেছে কিরীট কনককিরণে,
মধুর মহিমা হরিতে হিরণে
কুসুমভূষণজড়িত চরণে
         দাঁড়ায়েছে মোর জননী।
আলোকে শিশিরে কুসুমে ধান্যে
      হাসিছে নিখিল অবনী।
<|endoftext|>
<|startoftext|>


  আজি      গন্ধবিধুর সমীরণে
           কার             সন্ধানে ফিরি বনে বনে।
                    আজি  ক্ষুব্ধ নীলাম্বর-মাঝে
                    এ কী  চঞ্চল ক্রন্দন বাজে।
                    সুদূর দিগন্তের সকরুণ সংগীত
                                 লাগে মোর চিন্তায় কাজে--
                    আমি খুঁজি কারে অন্তরে মনে
                                 গন্ধবিধুর সমীরণে।
 
           ওগো        জানি না কী নন্দনরাগে
           সুখে        উৎসুক যৌবন জাগে।
                    আজি  আম্রমুকুলসৌগন্ধ্যে,
                    নব-         পল্লব-মর্মর ছন্দে,
           চন্দ্র-কিরণ-সুধা-সিঞ্চিত অম্বরে
                    অশ্রু-সরস মহানন্দে
           আমি  পুলকিত কার পরশনে
                      গন্ধবিধুর সমীরণে।
<|endoftext|>
<|startoftext|>


আজি জন্মবাসরের বক্ষ ভেদ করি
প্রিয়মৃত্যুবিচ্ছেদের এসেছে সংবাদ;
আপন আগুনে শোক দগ্ধ করি দিল আপনারে
উঠিল প্রদীপ্ত হয়ে।
সায়াহ্নবেলার ভালে অস্তসূর্য দেয় পরাইয়া
রক্তোজ্জল মহিমার টিকা,
স্বর্ণময়ী করে দেয় আসন্ন রাত্রির মুখশ্রীরে,
তেমনি জ্বলন্ত শিখা মৃত্যু পরাইল মোরে
জীবনের পশ্চিমসীমায়।
আলোকে তাহার দেখা দিল
অখন্ড জীবন, যাহে জন্মমৃত্যু এক হয়ে আছে;
সে মহিমা উদ্‌বারিল যাহার উজ্জ্বল অমরতা
কৃপণ ভাগ্যের দৈন্যে দিনে দিনে রেখেছিল ঢেকে।
<|endoftext|>
<|startoftext|>


আজি           ঝড়ের রাতে তোমার অভিসার,
                         পরানসখা বন্ধু হে আমার।
                               আকাশ কাঁদে হতাশ-সম,
                               নাই যে ঘুম নয়নে মম,
                               দুয়ার খুলি হে প্রিয়তম,
                                  চাই যে বারে বার।
                         পরানসখা বন্ধু হে আমার।
 
বাহিরে কিছু দেখিতে নাহি পাই,
তোমার পথ কোথায় ভাবি তাই।
                         সুদূর কোন্‌ নদীর পারে,
                         গহন কোন্‌ অন্ধকারে
                                  হতেছ তুমি পার।
                         পরানসখা বন্ধু হে আমার।
<|endoftext|>
<|startoftext|>


কল্যাণীয়া শ্রীমতী রমা দেবী
আজি তব জন্মদিনে এই কথা করাব স্মরণ --
জয় করে নিতে হয় আপনার জীবন মরণ
আপন অক্লান্ত বলে দিনে দিনে; যা পেয়েছ দান
তার মূল্য দিতে হবে, দিতে হবে তাহারে সম্মান
নিত্য তব নির্মল নিষ্ঠায়। নহে ভোগ, নহে খেলা
এ জীবন, নহে ইহা কালস্রোতে ভাসাইতে ভেলা
খেয়ালের পাল তুলে। আপনারে দীপ করি জ্বালো,
দুর্গম সংসারপথে অন্ধকারে দিতে হবে আলো,
সত্যলক্ষ্যে যেতে হবে অসত্যের বিঘ্ন করি দূর,
জীবনের বীণাতন্ত্রে বেসুরে আনিতে হবে সুর--
দুঃখেরে স্বীকার করি; অনিত্যের যত আবর্জনা
পূজার প্রাঙ্গণ হতে নিরালস্যে করিবে মার্জনা
প্রতিক্ষণে সাবধানে, এই মন্ত্র বাজুক নিয়ত
চিন্তায় বচনে কর্মে তব -- উত্তিষ্ঠত নিবোধত।
<|endoftext|>
<|startoftext|>


আজি তোমাদের শুভপরিণয়-রাতে
    সপ্তঋষির স্বর্গের আঙিনাতে
চিরমিলনের উজ্জ্বল শিখা
    আশীর্বাদের মঙ্গল লিখা
             তারায় তারায় লিখিল দোঁহার তরে।
অরুন্ধতীর স্নিগ্ধ দৃষ্টি
             করি দিল আজ পুণ্যবৃষ্টি
            প্রণতিমন্ত্র যুগল ললাট-'পরে।
আজি নন্দন-মন্দারবনে
             রজনীগন্ধা-গন্ধের সনে
            পৌঁছিল বুঝি মর্ত্যের হাসিখানি।
শচীর প্রেমের মধুরাগিণীতে
             ধরার প্রেমের সাহানার গীতে
            মিলিয়া বাজিল আলোকবীণার বাণী।
<|endoftext|>
<|startoftext|>


আজি           নির্ভয়নিদ্রিত ভুবনে           জাগে    কে    জাগে।
ঘন           সৌরভমন্থর পবনে      জাগে    কে    জাগে।
কত           নীরব বিহঙ্গ-কুলায়ে
           মোহন অঙ্গুলি বুলায়ে      জাগে    কে    জাগে।
কত           অস্ফুট পুষ্পের গোপনে         জাগে    কে    জাগে।
এই           অপার অম্বর-পাথারে
           স্তম্ভিত গম্ভীর আঁধারে    জাগে    কে    জাগে।
মম           গম্ভীর অন্তর-বেদনে         জাগে    কে    জাগে।
<|endoftext|>
<|startoftext|>


আজি প্রভাতেও শ্রান্ত নয়নে
রয়েছে কাতর ঘোর।
দুখশয্যায় করি জাগরণ
রজনী হয়েছে ভোর।
নবফুটন্ত ফুলকাননের
নব জাগ্রত শীতপবনের
সাথি হইবারে পারে নি আজিও
এ দেহ-হৃদয় মোর।
আজি মোর কাছে প্রভাত তোমার
করো গো আড়াল করো--
এ খেলা এ মেলা এ আলো এ গীত
আজি হেথা হতে হরো।
প্রভাত জগৎ হতে মোরে ছিঁড়ি
করুণ আঁধারে লহো মোরে ঘিরি,
উদাস হিয়ারে তুলিয়া বাঁধুক
তব স্নেহবাহুডোর।
<|endoftext|>
<|startoftext|>


আজি ফাল্গুনে দোলপূর্ণিমারাত্রি,
         উপছায়া-চলা বনে বনে মন
            আবছা পথের যাত্রী।
ঘুম-ভাঙানিয়া জোছনা--
         কোথা থেকে যেন আকাশে কে বলে,
            "একটুকু কাছে বোসো না।'
ফিস্‌ফিস্‌ করে পাতায় পাতায়,
          উস্‌খুস্‌ করে হাওয়া।
ছায়ার আড়ালে গন্ধরাজের
          তন্দ্রাজড়িত চাওয়া।
চন্দনিদহে থইথই জল
          ঝিক্‌ঝিক্‌ করে আলোতে,
জামরুলগাছে ফুলকাটা কাজে
          বুনুনি সাদায় কালোতে।
প্রহরে প্রহরে রাজার ফটকে
          বহুদূরে বাজে ঘণ্টা।
জেগে উঠে বসে ঠিকানা-হারানো
          শূন্য-উধাও মনটা।
বুঝিতে পারি নে কত কী শব্দ--
          মনে হয় যেন ধারণা,
রাতের বুকের ভিতরে কে করে
          অদৃশ্য পদচারণা।
গাছগুলো সব ঘুমে ডুবে আছে,
          তন্দ্রা তারায় তারায়,
কাছের পৃথিবী স্বপ্নপ্লাবনে
          দূরের প্রান্তে হারায়।
রাতের পৃথিবী ভেসে উঠিয়াছে
          বিধির নিশ্চেতনায়,
আভাস আপন ভাষার পরশ
          খোঁজে সেই আনমনায়।
রক্তের দোলে যে-সব বেদনা
          স্পষ্ট বোধের বাহিরে
ভাবনাপ্রবাহে বুদ্‌বুদ্‌ তারা,
          স্থির পরিচয় নাহি রে।
প্রভাত-আলোক আকাশে আকাশে
          এ চিত্র দিবে মুছিয়া,
পরিহাসে তব অবচেতনার
          বঞ্চনা যাবে ঘুচিয়া।
চেতনার জালে এ মহাগহনে
          বস্তু যা-কিছু টিঁকিবে,
সৃষ্টি তারেই স্বীকার করিয়া
          স্বাক্ষর তাহে লিখিবে।
তবু কিছু মোহ, কিছু কিছু ভুল
          জাগ্রত সেই প্রাপণার
প্রাণতন্তুতে রেখায় রেখায়
          রঙ রেখে যাবে আপনার।
এ জীবনে তাই রাত্রির দান
          দিনের রচনা জড়ায়ে
চিন্তা-কাজের ফাঁকে ফাঁকে সব
          রয়েছে ছড়ায়ে ছড়ায়ে।
বুদ্ধি যাহারে মিছে বলে হাসে
          সে যে সত্যের মূলে
আপন গোপন রসসঞ্চারে
          ভরিছে ফসলে ফুলে।
অর্থ পেরিয়ে নিরর্থ এসে
          ফেলিছে রঙিন ছায়া--
বাস্তব যত শিকল গড়িছে,
          খেলেনা গড়িছে মায়া।
<|endoftext|>
<|startoftext|>


গান
          আজি   বরষনমুখরিত
                                 শ্রাবণরাতি।
                       স্মৃতিবেদনার মালা
                                 একেলা গাঁথি।
                       আজি কোন্‌ ভুলে ভুলি
          আঁধার ঘরেতে রাখি
                       দুয়ার খুলি--
          মনে হয়, বুঝি আসিবে যে
                       মোর দুখরজনীর
                                 মরমসাথি।
          আসিছে সে ধারাজলে সুর লাগায়ে
                       নীপবনে পুলক জাগায়ে।
          যদিও বা নাহি আসে
                       তবু বৃথা আশ্বাসে
                             মিলন-আসনখানি
                                 রয়েছে পাতি।
<|endoftext|>
<|startoftext|>


আজি বর্ষশেষ-দিনে, গুরুমহাশয়,
কারে দেখাইছ বসে অন্তিমের ভয়?
অনন্ত আশ্বাস আজি জাগিছে আকাশে,
অনন্ত জীবনধারা বহিছে বাতাসে,
জগৎ উঠেছে হেসে জাগরণসুখে,
ভয় শুধু লেগে আছে তব শুষ্ক মুখে।
দেবতা রাক্ষস নহে মেলি মৃত্যুগ্রাস--
প্রবঞ্চনা করি তুমি দেখাইছ ত্রাস।
বরঞ্চ ঈশ্বরে ভুলি স্বল্প তাহে ক্ষতি--
ভয়, ঘোর অবিশ্বাস ঈশ্বরের প্রতি।
তিনি নিজে মৃত্যুকথা ভুলায়ে ভুলায়ে
রেখেছেন আমাদের সংসারকুলায়ে।
তুমি কে কর্কশ কণ্ঠ তুলিছ ভয়ের?
আনন্দই উপাসনা আনন্দময়ের।
<|endoftext|>
<|startoftext|>


আজি  বসন্ত জাগ্রত দ্বারে।
            তব অবগুণ্ঠিত কুণ্ঠিত জীবনে
                   কোরো না বিড়ম্বিত তারে।
                      আজি           খুলিয়ো হৃদয়দল খুলিয়ো,
                      আজি           ভুলিয়ো আপনপর ভুলিয়ো,
                      এই          সংগীত-মুখরিত গগনে
                                    তব গন্ধ তরঙ্গিয়া তুলিয়ো।  
                      এই          বাহির ভুবনে দিশা হারায়ে
                      দিয়ো           ছড়ায়ে মাধুরী ভারে ভারে।
 
           অতি        নিবিড় বেদনা বনমাঝে রে
           আজি           পল্লবে পল্লবে বাজে রে--
           দূরে             গগনে কাহার পথ চাহিয়া
           আজি           ব্যাকুল বসুন্ধরা সাজে রে।
                               মোর        পরানে দখিন বায়ু লাগিছে,
                               কারে           দ্বারে দ্বারে কর হানি মাগিছে,
                               এই          সৌরভবিহ্বল রজনী
                               কার             চরণে ধরণীতলে জাগিছে।
                               ওগো        সুন্দর, বল্লভ, কান্ত,
                               তব             গম্ভীর আহ্বান কারে।
<|endoftext|>
<|startoftext|>


আজি মগ্ন হয়েছিনু ব্রহ্মাণ্ডমাঝারে;
যখন মেলিনু আঁখি, হেরিনু আমারে।
ধরণীর বস্ত্রাঞ্চল দেখিলাম তুলি,
আমার নাড়ীর কম্পে কম্পমান ধূলি।
অনন্ত-আকাশ-তলে দেখিলাম নামি,
আলোক-দোলায় বসি দুলিতেছি আমি।
আজি গিয়েছিনু চলি মৃত্যুপরপারে,
সেথা বৃদ্ধ পুরাতন হেরিনু আমারে।
অবিচ্ছিন্ন আপনারে নিরখি ভুবনে
শিহরি উঠিনু কাঁপি আপনার মনে।
জলে স্থলে শূন্যে আমি যত দূরে চাই
আপনারে হারাবার নাই কোনো ঠাঁই।
জলস্থল দূর করি ব্রহ্ম অন্তর্যামী,
হেরিলাম তার মাঝে স্পন্দমান আমি।
<|endoftext|>
<|startoftext|>


আজি মানুষের সব সাধনার
        কুৎসিত বিদ্রূপ
  দিকে দিগন্তে করিছে প্রচার
        দানবিকতার রূপ।
  আমার আয়ুর প্রদোষ গগনে
        এ কুশ্রী বিভীষিকা
  দেখিতে হবে কি দারুণ লগনে
        জ্বালায় প্রলয়শিখা!
<|endoftext|>
<|startoftext|>


আজি মেঘমুক্ত দিন; প্রসন্ন আকাশ
হাসিছে বন্ধুর মতো; সুন্দর বাতাস
মুখে চক্ষে বক্ষে আসি লাগিছে মধুর--
অদৃশ্য অঞ্চল যেন সুপ্ত দিগ্‌বধূর
উড়িয়া পড়িছে গায়ে। ভেসে যায় তরী
প্রশান্ত পদ্মার স্থির বক্ষের উপরি
তরল কল্লোলে। অর্ধমগ্ন বালুচর
দূরে আছে পড়ি, যেন দীর্ঘ জলচর
রৌদ্র পোহাইছে শুয়ে। ভাঙা উচ্চতীর;
ঘনচ্ছায়াপূর্ণ তরু; প্রচ্ছন্ন কুটির;
বক্র শীর্ণ পথখানি দূর গ্রাম হতে
শস্যক্ষেত্র পার হয়ে নামিয়াছে স্রোতে
তৃষার্ত জিহ্বার মতো। গ্রামবধূগণ
অঞ্চল ভাসায়ে জলে আকণ্ঠমগন
করিছে কৌতুকালাপ। উচ্চ মিষ্ট হাসি
 
জলকলস্বরে মিশি পশিতেছে আসি
কর্ণে মোর। বসি এক বাঁকা নৌকা-'পরি
বৃদ্ধ জেলে গাঁথে জাল নতশির করি
রৌদ্রে পিঠ দিয়া। উলঙ্গ বালক তার
আনন্দে ঝাঁপায়ে জলে পড়ে বারম্বার
কলহাস্যে; ধৈর্যময়ী মাতার মতন
পদ্মা সহিতেছে তার স্নেহ-জ্বালাতন।
তরী হতে সম্মুখেতে দেখি দুই পার--
স্বচ্ছতম নীলাভ্রের নির্মল বিস্তার;
মধ্যাহ্ন-আলোকপ্লাবে জলে স্থলে বনে
বিচিত্র বর্ণের রেখা; আতপ্ত পবনে
তীর উপবন হতে কভু আসে বহি
আম্রমুকুলের গন্ধ, কভু রহি রহি
বিহঙ্গের শ্রান্ত স্বর।
 
          আজি বহিতেছে
প্রাণে মোর শান্তিধারা-- মনে হইতেছে
সুখ অতি সহজ সরল, কাননের
প্রস্ফুট ফুলের মতো, শিশু-আননের
হাসির মতন, পরিব্যাপ্ত বিকশিত--
উন্মুখ অধরে ধরি চুম্বন-অমৃত
চেয়ে আছে সকলের পানে বাক্যহীন
শৈশববিশ্বাসে চিররাত্রি চিরদিন।
বিশ্ববীণা হতে উঠি গানের মতন
রেখেছে নিমগ্ন করি নিথর গগন।
সে সংগীত কী ছন্দে গাঁথিব, কী করিয়া
শুনাইব, কী সহজ ভাষায় ধরিয়া
দিব তারে উপহার ভালোবাসি যারে,
রেখে দিব ফুটাইয়া কী হাসি আকারে
নয়নে অধরে, কী প্রেমে জীবনে তারে
 
করিব বিকাশ। সহজ আনন্দখানি
কেমনে সহজে তারে তুলে ঘরে আনি
প্রফুল্ল সরস। কঠিন আগ্রহভরে
ধরি তারে প্রাণপণে-- মুঠির ভিতরে
টুটি যায়। হেরি তারে তীব্রগতি ধাই--
অন্ধবেগে বহুদূরে লঙ্ঘি চলি যাই,
আর তার না পাই উদ্দেশ।
 
              চারি দিকে
দেখে আজি পূর্ণপ্রাণে মুগ্ধ অনিমিখে
এই স্তব্ধ নীলাম্বর স্থির শান্ত জল,
মনে হল সুখ অতি সহজ সরল।
<|endoftext|>
<|startoftext|>


 আজি মোর দ্রাক্ষাকুঞ্জবনে
      গুচ্ছ গুচ্ছ ধরিয়াছে ফল।
পরিপূর্ণ বেদনার ভরে
মুহূর্তেই বুঝি ফেটে পড়ে,
বসন্তের দুরন্ত বাতাসে
নুয়ে বুঝি নমিবে ভূতল--
রসভরে অসহ উচ্ছ্বাসে
থরে থরে ফলিয়াছে ফল।
 
      তুমি এসো নিকুঞ্জনিবাসে,
      এসো মোর সার্থকসাধন।
লুটে লও ভরিয়া অঞ্চল
জীবনের সকল সম্বল,
নীরবে নিতান্ত অবনত
বসন্তের সর্ব-সমর্পণ--
হাসি মুখে নিয়ে যাও যত
বনের বেদননিবেদন।
 
      শুক্তিরক্ত নখরে বিক্ষত
      ছিন্ন করি ফেলো বৃন্তগুলি।
          সুখাবেশে বসি লতামূলে
          সারাবেলা অলস অঙ্গুলে
বৃথা কাজে যেন অন্যমনে
খেলাচ্ছলে লহো তুলি তুলি--
তব ওষ্ঠে দশনদংশনে
টুটে যাক পূর্ণ ফলগুলি।
 
      আজি মোর দ্রাক্ষাকুঞ্জবনে
      গুঞ্জরিছে ভ্রমর চঞ্চল।
          সারাদিন অশান্ত বাতাস
          ফেলিতেছে মর্মরনিশ্বাস,
বনের বুকের আন্দোলনে
কাঁপিতেছে পল্লব-অঞ্চল--
আজি মোর দ্রাক্ষাকুঞ্জবনে
পুঞ্জ পুঞ্জ ধরিয়াছে ফল।
<|endoftext|>
<|startoftext|>


আজি           যে রজনী যায় ফিরাইব তায়
                    কেমনে?
কেন           নয়নের জল ঝরিছে বিফল
                    নয়নে!
            এ বেশভূষণ লহ সখী, লহ,
            এ কুসুমমালা হয়েছে অসহ--
            এমন যামিনী কাটিল বিরহ
                    শয়নে।
আজি           যে-রজনী যায় ফিরাইব তায়
                    কেমনে।
আমি           বৃথা অভিসারে এ যমুনাপারে
                    এসেছি।
বহি             বৃথা মনোআশা এত ভালোবাসা
                    বেসেছি।
            শেষে নিশিশেষে বদন মলিন,
            ক্লান্ত চরণ, মন উদাসীন,
                ফিরিয়া চলেছি কোন্‌ সুখহীন
                     ভবনে!
হায়,      যে-রজনী যায় ফিরাইব তায়
                     কেমনে?
কত        উঠেছিল চাঁদ নিশীথ-অগাধ
                     আকাশে!
বনে             দুলেছিল ফুল গন্ধব্যাকুল
                     বাতাসে।
            তরুমর্মর নদীকলতান
            কানে লেগেছিল স্বপ্নসমান,
            দূর হতে আসি পশেছিল গান
                     শ্রবণে।
আজি           সে রজনী যায়, ফিরাইব তায়
                     কেমনে।
মনে        লেগেছিল হেন, আমারে সে যেন
                     ডেকেছে।
যেন        চিরযুগ ধরে মোরে মনে করে
                     রেখেছে।
            সে আনিবে বহি ভরা অনুরাগ,
            যৌবননদী করিবে সজাগ,
                 আসিবে নিশীথে, বাঁধিবে সোহাগ-
                     বাঁধনে।
আহা,      সে রজনী যায়, ফিরাইব তায়
                     কেমনে।
ওগো,      ভোলা ভালো তবে, কাঁদিয়া কী হবে
                     মিছে আর?
যদি             যেতে হল হায়, প্রাণ কেন চায়
                  পিছে আর?
            কুঞ্জদুয়ারে অবোধের মতো
            রজনীপ্রভাতে বসে রব কত!
            এবারের মতো বসন্ত গত
                  জীবনে।
হায়      যে রজনী যায় ফিরাইব তায়
                  কেমনে।
<|endoftext|>
<|startoftext|>


আজি      শরততপনে প্রভাতস্বপনে
                       কী জানি পরান কী যে চায়।
         ওই           শেফালির শাখে কী বলিয়া ডাকে
                       বিহগবিহগী কী যে গায়।
         আজি      মধুর বাতাসে হৃদয় উদাসে
                       রহে না আবাসে মন হায়।
         কোন্‌    কুসুমের আশে, কোন্‌ ফুলবাসে
                       সুনীল আকাশে মন ধায়॥
 
         আজি      কে যেন গো নাই, এ প্রভাতে তাই
                       জীবন বিফল হয় গো।
         তাই      চারি দিকে চায় মন কেঁদে গায়--
                    "এ নহে, এ নহে, নয় গো।"
         কোন্‌    স্বপনের দেশে আছে এলোকেশে,
                    কোন্‌ ছায়াময়ী অমরায়।
         আজি      কোন্‌ উপবনে বিরহবেদনে
                       আমারি কারণে কেঁদে যায়॥
 
         আমি      যদি গাঁথি গান অথির পরান
                       সে গান শুনাব কারে আর।
         আমি      যদি গাঁথি মালা লয়ে ফুলডালা
                       কাহারে পরাব ফুলহার।
         আমি      আমার এ প্রাণ যদি করি দান
                       দিব প্রাণ তবে কার পায়।
         সদা      ভয় হয় মনে পাছে অযতনে
                       মনে মনে কেহ ব্যথা পায়॥
<|endoftext|>
<|startoftext|>


আজি           শ্রাবণ-ঘন-গহন-মোহে
                               গোপন তব চরণ ফেলে
                         নিশার মতো নীরব ওহে
                               সবার দিঠি এড়ায়ে এলে।
                                  প্রভাত আজি মুদেছে আঁখি,
                                  বাতাস বৃথা যেতেছে ডাকি,
                                  নিলাজ নীল আকাশ ঢাকি
                                             নিবিড় মেঘ কে দিল মেলে।
 
কূজনহীন কাননভূমি,
              দুয়ার দেওয়া সকল ঘরে,
একেলা কোন্‌ পথিক তুমি
              পথিকহীন পথের 'পরে।
                         হে একা সখা, হে প্রিয়তম,
                         রয়েছে খোলা এ ঘর মম,
                         সমুখ দিয়ে স্বপনসম
                               যেয়ো না মোরে হেলায় ঠেলে।
<|endoftext|>
<|startoftext|>


আজি হতে শতবর্ষ পরে
কে তুমি পড়িছ বসি আমার কবিতাখানি
      কৌতূহলভরে--
   আজি হতে শতবর্ষ পরে।
আজি নববসন্তের প্রভাতের আনন্দের
      লেশমাত্র ভাগ--
আজিকার কোনো ফুল, বিহঙ্গের কোনো গান,
   আজিকার কোনো রক্তরাগ
অনুরাগে সিক্ত করি পারিব না পাঠাইতে
      তোমাদের করে
   আজি হতে শতবর্ষ পরে।
 
তবু তুমি একবার খুলিয়া দক্ষিণদ্বার
      বসি বাতায়নে
সুদূর দিগন্তে চাহি কল্পনায় অবগাহি
      ভেবে দেখো মনে--
   একদিন শতবর্ষ আগে
চঞ্চল পুলকরাশি কোন্‌ স্বর্গ হতে ভাসি
   নিখিলের মর্মে আসি লাগে--
নবীন ফাল্গুনদিন সকল বন্ধনহীন
      উন্মত্ত অধীর--
উড়ায়ে চঞ্চল পাখা পুষ্পরেণুগন্ধমাখা
      দক্ষিণসমীর--
সহসা আসিয়া ত্বরা রাঙায়ে দিয়েছে ধরা
      যৌবনের রাগে
   তোমাদের শতবর্ষ আগে।
সেদিন উতলা প্রাণে, হৃদয় মগন গানে,
      কবি এক জাগে--
কত কথা পুষ্পপ্রায় বিকশি তুলিতে চায়
      কত অনুরাগে
   একদিন শতবর্ষ আগে।
   আজি হতে শতবর্ষ পরে
এখন করিছে গান সে কোন্‌ নূতন কবি
      তোমাদের ঘরে?
আজিকার বসন্তের আনন্দ-অভিবাদন
   পাঠায়ে দিলাম তাঁর করে।
আমার বসন্তগান তোমার বসন্তদিনে
   ধ্বনিত হউক ক্ষণতরে
হৃদয়স্পন্দনে তব ভ্রমরগুঞ্জনে নব
      পল্লবমর্মরে
   আজি হতে শতবর্ষ পরে।
<|endoftext|>
<|startoftext|>


আজি হেমন্তের শান্তি ব্যাপ্ত চরাচরে।
জনশূন্য ক্ষেত্র-মাঝে দীপ্ত দ্বিপ্রহরে
শব্দহীন গতিহীন স্তব্ধতা উদার
রয়েছে পড়িয়া শ্রান্ত দিগন্তপ্রসার
স্বর্ণশ্যাম ডানা মেলি। ক্ষীণ নদীরেখা
নাহি করে গান আজি, নাহি লেখে লেখা
বালুকার তটে। দূরে দূরে পল্লী যত
মুদ্রিতনয়নে রৌদ্র পোহাইতে রত
নিদ্রায় অলস ক্লান্ত।
                               এই স্তব্ধতায়
শুনিতেছি তৃণে তৃণে ধুলায় ধুলায়,
মোর অঙ্গে রোমে রোমে,লোকে লোকান্তরে
গ্রহে সূর্যে তারকায় নিত্যকাল ধ'রে
অণুপরমাণুদের নৃত্যকলরোল--
তোমার আসন ঘেরি অনন্ত কল্লোল।
<|endoftext|>
<|startoftext|>


আজি হেরিতেছি আমি, হে হিমাদ্রি, গভীর নির্জনে
পাঠকের মতো তুমি বসে আছ অচল আসনে,
সনাতন পুঁথিখানি তুলিয়া লয়েছ অঙ্ক'পরে।
পাষাণের পত্রগুলি খুলিয়া গিয়াছে থরে থরে,
পড়িতেছ একমনে। ভাঙিল গড়িল কত দেশ,
গেল এল কত যুগ-- পড়া তব হইল না শেষ।
আলোকের দৃষ্টিপথে এই-যে সহস্র খোলা পাতা
ইহাতে কি লেখা আছে ভব-ভবানীর প্রেম-গাথা--
নিরাসক্ত নিরাকাঙক্ষ ধ্যানাতীত মহাযোগীশ্বর
কেমনে দিলেন ধরা সুকোমল দুর্বল সুন্দর
বাহুর করুণ আকর্ষণে - কিছু নাহি চাহি যাঁর
তিনি কেন চাহিলেন-- ভালোবাসিলেন নির্বিকার--
পরিলেন পরিণয়পাশ। এই-যে প্রেমের লীলা
ইহারই কাহিনী বহে হে শৈল, তোমার যত শিলা।
<|endoftext|>
<|startoftext|>


আজিকার অরণ্যসভারে
অপবাদ দাও বারে বারে;
বল যবে দৃঢ় কণ্ঠে অহংকৃত আপ্তবাক্যবৎ
প্রকৃতির অভিপ্রায়, "নব ভবিষ্যৎ
করিবে বিরল রসে শুষ্কতার গান'--
বনলক্ষ্মী করিবে না অভিমান।
এ কথা সবাই জানে--
যে সংগীতরসপানে
প্রভাতে প্রভাতে
আনন্দে আলোকসভা মাতে
সে যে হেয়,
সে যে অশ্রদ্ধেয়,
প্রমাণ করিতে তাহা আরো বহু দীর্ঘকাল যাবে
এই এক ভাবে।
বনের পাখিরা ততদিন
সংশয়বিহীন
চিরন্তন বসন্তের স্তবে
আকাশ করিবে পূর্ণ
আপনার আনন্দিত রবে।
<|endoftext|>
<|startoftext|>


 আজিকার দিন না ফুরাতে
          হবে মোর এ আশা পুরাতে--
                শুধু এবারের মতো
                বসন্তের ফুল যত
          যাব মোরা দুজনে কুড়াতে।
তোমার কাননতলে ফাল্গুন আসিবে বারম্বার,
তাহারি একটি শুধু মাগি আমি দুয়ারে তোমার।
 
          বেলা কবে গিয়াছে বৃথাই
          এতকাল ভুলে ছিনু তাই।
                হঠাৎ তোমার চোখে
                দেখিয়াছি সন্ধ্যালোকে
          আমার সময় আর নাই।
তাই আমি একে একে গনিতেছি কৃপণের সম
ব্যাকুল সংকোচভরে বসন্তশেষের দিন মম।
 
          ভয় রাখিয়ো না তুমি মনে!
          তোমার বিকচ ফুলবনে
                দেরি করিব না মিছে,
                ফিরে চাহিব না পিছে
          দিনশেষে বিদায়ের ক্ষণে।
চাব না তোমার চোখে আঁখিজল পাব আশা করি
রাখিবারে চিরদিন স্মৃতিরে করুণারসে ভরি।
 
          ফিরিয়া যেয়ো না, শোনো শোনো,
          সূর্য অস্ত যায় নি এখনো।
                সময় রয়েছে বাকি;
                সময়েরে দিতে ফাঁকি
          ভাবনা রেখো না মনে কোনো।
পাতার আড়াল হতে বিকালের আলোটুকু এসে
আরো কিছুখন ধরে ঝলুক তোমার কালো কেশে।
 
          হাসিয়া মধুর উচ্চহাসে
          অকারণ নির্মম উল্লাসে,
                বনসরসীর তীরে
                ভীরু কাঠবিড়ালিরে
          সহসা চকিত কোরো ত্রাসে।
ভুলে-যাওয়া কথাগুলি কানে কানে করায়ে স্মরণ
দিব না মন্থর করি ওই তব চঞ্চল চরণ।
 
          তার পরে যেয়ো তুমি চলে
          ঝরা পাতা দ্রুতপদে দোলে,
                নীড়ে-ফেরা পাখি যবে
                অস্ফুট কাকলিরবে
          দিনান্তেরে ক্ষুব্ধ করি তোলে।
বেণুবনচ্ছায়াঘন সন্ধ্যায় তোমার ছবি দূরে
মিলাইবে গোধূলির বাঁশরির সর্বশেষ সুরে।
 
          রাত্রি যবে হবে অন্ধকার
          বাতায়নে বসিয়ো তোমার।
                সব ছেড়ে যাব, প্রিয়ে,
                সমুখের পথ দিয়ে,
          ফিরে দেখা হবে না তো আর।
ফেলে দিয়ো ভোরে-গাঁথা ম্লান মল্লিকার মালাখানি।
সেই হবে স্পর্শ তব, সেই হবে বিদায়ের বাণী।
<|endoftext|>
<|startoftext|>


আজিকে এই সকালবেলাতে
           বসে আছি আমার প্রাণের
                     সুরটি মেলাতে।
আকাশে ওই অরুণরাগে
মধুর তান করুণ লাগে,
বাতাস মাতে আলোছায়ার
            মায়ার খেলাতে।
 
নীলিমা এই নিলীন হল
            আমার চেতনায়।
সোনার আভা জড়িয়ে গেল
              মনের কামনায়।
লোকান্তরের ওপার হতে
কে উদাসী বায়ুর স্রোতে
ভেসে বেড়ায় দিগন্তে ওই
              মেঘের ভেলাতে।
<|endoftext|>
<|startoftext|>


আজিকে গহন কালিমা লেগেছে গগনে, ওগো,
              দিক্‌-দিগন্ত ঢাকি।
আজিকে আমরা কাঁদিয়া শুধাই সঘনে, ওগো,
              আমরা খাঁচার পাখি--
              হৃদয়বন্ধু, শুন গো বন্ধু মোর,
      আজি কি আসিল প্রলয়রাত্রি ঘোর।
      চিরদিবসের আলোক গেল কি মুছিয়া।
      চিরদিবসের আশ্বাস গেল ঘুচিয়া?
দেবতার কৃপা আকাশের তলে কোথা কিছু নাহি বাকি?--
তোমাপানে চাই, কাঁদিয়া শুধাই আমরা খাঁচার পাখি।
 
ফাল্গুন এলে সহসা দখিনপবন হতে
              মাঝে মাঝে রহি রহি
আসিত সুবাস সুদূরকুঞ্জভবন হতে
              অপূর্ব আশা বহি।
              হৃদয়বন্ধু, শুন গো বন্ধু মোর,
      মাঝে মাঝে যবে রজনী হইত ভোর,
      কী মায়ামন্ত্রে বন্ধনদুখ নাশিয়া
      খাঁচার কোণেতে প্রভাত পশিত হাসিয়া
ঘনমসী-আঁকা লোহার শলাকা সোনার সুধায় মাখি।--
নিখিল বিশ্ব পাইতাম প্রাণে আমরা খাঁচার পাখি।
 
আজি দেখো ওই পূর্ব-অচলে চাহিয়া, হোথা
              কিছুই না যায় দেখা--
আজি কোনো দিকে তিমিরপ্রান্ত দাহিয়া, হোথা
               পড়ে নি সোনার রেখা।
               হৃদয়বন্ধু, শুন গো বন্ধু মোর,
      আজি শৃঙ্খল বাজে অতি সুকঠোর।
      আজি পিঞ্জর ভুলাবারে কিছু নাহি রে--
      কার সন্ধান করি অন্তরে বাহিরে।
মরীচিকা লয়ে জুড়াব নয়ন আপনারে দিব ফাঁকি
সে আলোটুকুও হারায়েছি আজি আমরা খাঁচার পাখি।
 
ওগো আমাদের এই ভয়াতুর বেদনা যেন
               তোমারে না দেয় ব্যথা।
পিঞ্জরদ্বারে বসিয়া তুমিও কেঁদো না যেন
               লয়ে বৃথা আকুলতা।
               হৃদয়বন্ধু, শুন গো বন্ধু মোর,
      তোমার চরণে নাহি তো লৌহডোর।
      সকল মেঘের ঊর্ধ্বে যাও গো উড়িয়া,
      সেথা ঢালো তান বিমল শূন্য জুড়িয়া--
"নেবে নি, নেবে নি প্রভাতের রবি' কহো আমাদের ডাকি,
মুদিয়া নয়ান শুনি সেই গান আমরা খাঁচার পাখি।
<|endoftext|>
<|startoftext|>


আজিকে তুমি ঘুমাও, আমি জাগিয়া রব দুয়ারে--
রাখিব জ্বালি আলো।
তুমি তো ভালো বেসেছ, আজি একাকী শুধু আমারে
বাসিতে হবে ভালো।
আমার লাগি তোমারে আর হবে না কভু সাজিতে,
তোমার লাগি আমি
এখন হতে হৃদয়খানি সাজায়ে ফুলরাজিতে
রাখিব দিনযামী।
তোমার বাহু কত-না দিন শ্রান্তি-দুখ ভুলিয়া
গিয়েছে সেবা করি,
আজিকে তারে সকল তার কর্ম হতে তুলিয়া
রাখিব শিরে ধরি।
এবার তুমি তোমার পূজা সাঙ্গ করি চলিলে
সঁপিয়া মনপ্রাণ,
এখন হতে আমার পূজা লহো গো আঁখিসলিলে--
আমার স্তবগান।
<|endoftext|>
<|startoftext|>


আজিকে হয়েছে শান্তি,
জীবনের ভুলভ্রান্তি
  সব গেছে চুকে।
রাত্রিদিনধুক্‌ধুক্‌
তরঙ্গিত দুঃখসুখ
  থামিয়াছে বুকে।
যত কিছু ভালোমন্দ
যত কিছু দ্বিধাদ্বন্দ্ব
  কিছু আর নাই।
বলো শান্তি, বলো শান্তি,
দেহসাথে সব ক্লান্তি
  হয়ে যাক ছাই।
 
গুঞ্জরি করুক তান
ধীরে ধীরে করো গান
  বসিয়া শিয়রে।
যদি কোথা থাকে লেশ
জীবনস্বপ্নের শেষ
  তাও যাক মরে।
 
তুলিয়া অঞ্চলখানি
মুখ-'পরে দাও টানি,
  ঢেকে দাও দেহ।
করুণ মরণ যথা
ঢাকিয়াছে সব ব্যথা
  সকল সন্দেহ।
 
বিশ্বের আলোক যত
দিগ্‌বিদিকে অবিরত
  যাইতেছে বয়ে,
শুধু ওই আঁখি-'পরে
নামে তাহা স্নেহভরে
  অন্ধকার হয়ে।
জগতের তন্ত্রীরাজি
দিনে উচ্চে উঠে বাজি,
  রাত্রে চুপে চুপে
সে শব্দ তাহার 'পরে
চুম্বনের মতো পড়ে
  নীরবতারূপে।
 
মিছে আনিয়াছ আজি
বসন্তকুসুমরাজি
  দিতে উপহার।
নীরবে আকুল চোখে
ফেলিতেছ বৃথা শোকে
  নয়নাশ্রুধার।
ছিলে যারা রোষভরে
বৃথা এতদিন পরে
  করিছ মার্জনা।
 
অসীম নিস্তব্ধ দেশে
চিররাত্রি পেয়েছে সে
  অনন্ত সান্ত্বনা।
 
গিয়েছে কি আছে বসে
জাগিল কি ঘুমাল সে
  কে দিবে উত্তর।
পৃথিবীর শ্রান্তি তারে
ত্যজিল কি একেবারে
  জীবনের জ্বর!
এখনি কি দুঃখসুখে
কর্মপথ-অভিমুখে
  চলেছে আবার।
অস্তিত্বের চক্রতলে
একবার বাঁধা প'লে
  পায় কি নিস্তার।
 
বসিয়া আপন দ্বারে
ভালোমন্দ বলো তারে
  যাহা ইচ্ছা তাই।
অনন্ত জনমমাঝে
গেছে সে অনন্ত কাজে,
  সে আর সে নাই।
আর পরিচিত মুখে
তোমাদের দুখে সুখে
  আসিবে না ফিরে।
তবে তার কথা থাক্‌,
যে গেছে সে চলে যাক
  বিস্মৃতির তীরে।
 
জানি না কিসের তরে
যে যাহার কাজ করে
  সংসারে আসিয়া,
ভালোমন্দ শেষ করি
যায় জীর্ণ জন্মতরী
  কোথায় ভাসিয়া।
দিয়ে যায় যত যাহা
রাখো তাহা ফেলো তাহা
  যা ইচ্ছা তোমার।
সে তো নহে বেচাকেনা--
ফিরিবে না, ফেরাবে না
  জন্ম-উপহার।
 
কেন এই আনাগোনা,
কেন মিছে দেখাশোনা
  দু-দিনের তরে,
কেন বুকভরা আশা,
কেন এত ভালোবাসা
  অন্তরে অন্তরে,
আয়ু যার এতটুক,
এত দুঃখ এত সুখ
  কেন তার মাঝে,
অকস্মাৎ এ সংসারে
কে বাঁধিয়া দিল তারে
  শত লক্ষ কাজে--
 
হেথায় যে অসম্পূর্ণ,
সহস্র আঘাতে চূর্ণ
  বিদীর্ণ বিকৃত,
 
কোথাও কি একবার
সম্পূর্ণতা আছে তার
  জীবিত কি মৃত,
জীবনে যা প্রতিদিন
ছিল মিথ্যা অর্থহীন
  ছিন্ন ছড়াছড়ি
মৃত্যু কি ভরিয়া সাজি
তারে গাঁথিয়াছে আজি
  অর্থপূর্ণ করি--
 
হেথা যারে মনে হয়
শুধু বিফলতাময়
  অনিত্য চঞ্চল
সেথায় কি চুপে চুপে
অপূর্ব নূতন রূপে
  হয় সে সফল--
চিরকাল এই-সব
রহস্য আছে নীরব
  রুদ্ধ-ওষ্ঠাধর।
জন্মান্তের নবপ্রাতে
সে হয়তো আপনাতে
  পেয়েছে উত্তর।
 
সে হয়তো দেখিয়াছে
পড়ে যাহা ছিল পাছে
  আজি তাহা আগে,
ছোটো যাহা চিরদিন
ছিল অন্ধকারে লীন
  বড়ো হয়ে জাগে।
 
যেথায় ঘৃণার সাথে
মানুষ আপন হাতে
  লেপিয়াছে কালি
নূতন নিয়মে সেথা
জ্যোতির্ময় উজ্জ্বলতা
  কে দিয়াছে জ্বালি।
 
কত শিক্ষা পৃথিবীর
খসে পড়ে জীর্ণচীর
  জীবনের সনে,
সংসারের লজ্জাভয়
নিমেষেতে দগ্ধ হয়
  চিতাহুতাশনে।
সকল অভ্যাস-ছাড়া
সর্ব-আবরণ-হারা
  সদ্যশিশুসম
নগ্নমূর্তি মরণের
নিষ্কলঙ্ক চরণের
  সম্মুখে প্রণমো।
 
আপন মনের মতো
সংকীর্ণ বিচার যত
  রেখে দাও আজ।
ভুলে যাও কিছুক্ষণ
প্রত্যহের আয়োজন,
  সংসারের কাজ।
আজি ক্ষণেকের তরে
বসি বাতায়ন-'পরে
  বাহিরেতে চাহো।
 
অসীম আকাশ হতে
বহিয়া আসুক স্রোতে
  বৃহৎ প্রবাহ।
 
উঠিছে ঝিল্লির গান,
তরুর মর্মরতান,
  নদীকলস্বর--
প্রহরের আনাগোনা
যেন রাত্রে যায় শোনা
  আকাশের 'পর।
উঠিতেছে চরাচরে
অনাদি অনন্ত স্বরে
  সংগীত উদার--
সে নিত্য-গানের সনে
মিশাইয়া লহো মনে
  জীবন তাহার।
 
ব্যাপিয়া সমস্ত বিশ্বে
দেখো তারে সর্বদৃশ্যে
  বৃহৎ করিয়া।
জীবনের ধূলি ধুয়ে
দেখো তারে দূরে থুয়ে
  সম্মুখে ধরিয়া।
পলে পলে দণ্ডে দণ্ডে
ভাগ করি খণ্ডে খণ্ডে
  মাপিয়ো না তারে।
থাক্‌ তব ক্ষুদ্র মাপ
ক্ষুদ্র পুণ্য ক্ষুদ্র পাপ
  সংসারের পারে।
 
আজ বাদে কাল যারে
ভুলে যাবে একেবারে
  পরের মতন
তারে লয়ে আজি কেন
বিচার-বিরোধ হেন,
  এত আলাপন।
যে বিশ্ব কোলের 'পরে
চিরদিবসের তরে
  তুলে নিল তারে
তার মুখে শব্দ নাহি,
প্রশান্ত সে আছে চাহি
  ঢাকি আপনারে।
 
বৃথা তারে প্রশ্ন করি,
বৃথা তার পায়ে ধরি,
  বৃথা মরি কেঁদে,
খুঁজে ফিরি অশ্রুজলে--
কোন্‌ অঞ্চলের তলে
  নিয়েছে সে বেঁধে।
ছুটিয়া মৃত্যুর পিছে,
ফিরে নিতে চাহি মিছে,
  সে কি আমাদের?
পলেক বিচ্ছেদে হায়
তখনি তো বুঝা যায়
  সে যে অনন্তের।
 
চক্ষের আড়ালে তাই
কত ভয় সংখ্যা নাই,
  সহস্র ভাবনা।
 
মুহূর্ত মিলন হলে
টেনে নিই বুকে কোলে,
  অতৃপ্ত কামনা।
পার্শ্বে বসে ধরি মুঠি,
শব্দমাত্রে কেঁপে উঠি,
  চাহি চারিভিতে,
অনন্তের ধনটিরে
আপনার বুক চিরে
  চাহি লুকাইতে।
 
হায় রে নির্বোধ নর,
কোথা তোর আছে ঘর,
  কোথা তোর স্থান।
শুধু তোর ওইটুকু
অতিশয় ক্ষুদ্র বুক
  ভয়ে কম্পমান।
ঊর্ধ্বে ওই দেখ্‌ চেয়ে
সমস্ত আকাশ ছেয়ে
  অনন্তের দেশ--
সে যখন এক ধারে
লুকায়ে রাখিবে তারে
  পাবি কি উদ্দেশ?
 
ওই হেরো সীমাহারা
গগনেতে গ্রহতারা
  অসংখ্য জগৎ,
ওরি মাঝে পরিভ্রান্ত
হয়তো সে একা পান্থ
  খুঁজিতেছে পথ।
 
ওই দূর-দূরান্তরে
অজ্ঞাত ভুবন-'পরে
  কভু কোনোখানে
আর কি গো দেখা হবে,
আর কি সে কথা কবে,
  কেহ নাহি জানে।
 
যা হবার তাই হোক,
ঘুচে যাক সর্ব শোক,
  সর্ব মরীচিকা।
নিবে যাক চিরদিন
পরিশ্রান্ত পরিক্ষীণ
  মর্তজন্মশিখা।
সব তর্ক হোক শেষ,
সব রাগ সব দ্বেষ,
  সকল বালাই।
বলো শান্তি, বলো শান্তি,
দেহ-সাথে সব ক্লান্তি
  পুড়ে হোক ছাই।
<|endoftext|>
<|startoftext|>


আতার বিচি নিজে পুঁতে পাব তাহার ফল,
দেখব ব'লে ছিল মনে বিষম কৌতূহল।
           তখন আমার বয়স ছিল নয়,
অবাক লাগত কিছুর থেকে কেন কিছুই হয়।
দোতলাতে পড়ার ঘরের বারান্দাটা বড়ো,
ধুলো বালি একটা কোণে করেছিলুম জড়ো।
সেথায় বিচি পুঁতেছিলুম অনেক যত্ন করে,
গাছ বুঝি আজ দেখা দেবে, ভেবেছি রোজ ভোরে।
জানলাটার পূর্বধারে টেবিল ছিল পাতা,
সেইখানেতে পড়া চলত; পুঁথিপত্র খাতা
রোজ সকালে উঠত জমে দুর্ভাবনার মতো;
পড়া দিতেন, পড়া নিতেন মাস্টার মন্মথ।
পড়তে পড়তে বারে বারে চোখ যেত ঐ দিকে,
গোল হত সব বানানেতে, ভুল হত সব ঠিকে।
অধৈর্য অসহ্য হত, খবর কে তার জানে
কেন আমার যাওয়া-আসা ঐ কোণটার পানে।
দু মাস গেল, মনে আছে, সেদিন শুক্রবার--
অঙ্কুরটি দেখা দিল নবীন সুকুমার।
অঙ্ক-কষার বারান্দাতে চুনসুরকির কোণে
অপূর্ব সে দেখা দিল, নাচ লাগালো মনে।
আমি তাকে নাম দিয়েছি আতা গাছের খুকু,
ক্ষণে ক্ষণে দেখতে যেতেম, বাড়ল কতটুকু।
দুদিন বাদেই শুকিয়ে যেত সময় হলে তার,
এ জায়গাতে স্থান নাহি ওর করত আবিষ্কার;
কিন্তু যেদিন মাস্টার ওর দিলেন মৃত্যুদণ্ড,
কচিকচি পাতার কুঁড়ি হল খণ্ড খণ্ড,
আমার পড়ার ত্রুটির জন্যে দায়ী করলেন ওকে,
বুক যেন মোর ফেটে গেল, অশ্রু ঝরল চোখে।
দাদা বললেন, কী পাগলামি, শান-বাঁধানো মেঝে,
হেথায় আতার বীজ লাগানো ঘোর বোকামি এ যে।
আমি ভাবলুম সারা দিনটা বুকের ব্যথা নিয়ে,
বড়োদের এই জোর খাটানো অন্যায় নয় কি এ।
মূর্খ আমি ছেলেমানুষ, সত্য কথাই সে তো,
একটু সবুর করলেই তা আপনি ধরা যেত।
<|endoftext|>
<|startoftext|>


আদর ক'রে মেয়ের নাম
         রেখেছে ক্যালিফর্নিয়া,
গরম হল বিয়ের হাট
         ঐ মেয়েরই দর নিয়া।
মহেশদাদা খুঁজিয়া গ্রামে গ্রামে
         পেয়েছে ছেলে ম্যাসাচুসেট্‌স্‌ নামে,
শাশুড়ি বুড়ি ভীষণ খুশি
         নামজাদা সে বর নিয়া--
ভাটের দল চেঁচিয়ে মরে
    নামের গুণ বর্ণিয়া।
<|endoftext|>
<|startoftext|>


আদি অন্ত হারিয়ে ফেলে
সাদা কালো আসন মেলে
         পড়ে আছে আকাশটা খোশ-খেয়ালি,
আমরা যে সব রাশি রাশি
মেঘের পুঞ্জ ভেসে আসি,
         আমার তারি খেয়াল, তারি হেঁয়ালি।
মোদের কিছু ঠিক-ঠিকানা নাই,
আমরা আসি, আমরা চলে যাই।
 
ওই-যে সকল জ্যোতির মালা
গ্রহতারা রবির ডালা
         জুড়ে আছে নিত্যকালের পসরা,
ওদের হিসেব পাকা খাতায়
আলোর লেখা কালো পাতায়,
         মোদের তরে আছে মাত্র খসড়া--
রঙ-বেরঙের কলম দিয়ে এঁকে
যেমন খুশি মোছে আবার লেখে।
 
আমরা কভু বিনা কাজে
ডাক দিয়ে যাই মাঝে মাঝে,
         অকারণে মুচকে হাসি হামেশা।
তাই বলে সব মিথ্যে নাকি।
বৃষ্টি সে তো নয়কো ফাঁকি,
         বজ্রটা তো নিতান্ত নয় তামাশা।
শুধু আমরা থাকি নে কেউ ভাই,
হাওয়ায় আসি হাওয়ায় ভেসে যাই।
<|endoftext|>
<|startoftext|>


আধখানা বেল
           খেয়ে কানু বলে,--
          "কোথা গেল বেল
                       একখানা।'
         আধা গেলে শুধু
           আধা বাকি থাকে,
          যত করি আমি
                     ব্যাখ্যানা,
 
সে বলে, "তাহলে মহা ঠকিলাম,
আমি তো দিয়েছি ষোল আনা দাম।'--
         হাতে হাতে সেটা করিল প্রমাণ
          ঝাড়া দিয়ে তার
              ব্যাগখানা।
<|endoftext|>
<|startoftext|>


         আধবুড়ো ঐ মানুষটি মোর   নয় চেনা--
           একলা বসে ভাবছে কিংবা    ভাবছে না,
              মুখ দেখে ওর সেই কথাটাই ভাবছি,
              মনে মনে আমি যে ওর মনের মধ্যে নাবছি।
 
           বুঝিবা ওর মেঝোমেয়ে পাতা ছয়েক ব'কে
           মাথার দিব্যি দিয়ে চিঠি পাঠিয়েছিল ওকে।
              উমারানীর বিষম স্নেহের শাসন,
             জানিয়েছিল, চতুর্থীতে খোকার অন্নপ্রাসন--
              জিদ ধরেছে, হোক-না যেমন ক'রেই
             আসতে হবে শুক্রবার কি শনিবারের ভোরেই।
                       আবেদনের পত্র একটি লিখে
              পাঠিয়েছিল বুড়ো তাদের কর্তাবাবুটিকে।
                       বাবু বললে, "হয় কখনো তা কি,
             মাসকাবারের ঝুড়িঝুড়ি হিসাব লেখা বাকি,
              সাহেব শুনলে আগুন হবে চটে,
                       ছুটি নেবার সময় এ নয় মোটে।'
                মেয়ের দুঃখ ভেবে
             বুড়ো বারেক ভেবেছিল কাজে জবাব দেবে।
             সুবুদ্ধি তার কইল কানে রাগ গেল যেই থামি,
             আসন্ন পেন্‌সনের আশা ছাড়াটা পাগলামি।
             নিজেকে সে বললে, "ওরে, এবার না হয় কিনিস
             ছোটোছেলের মনের মতো একটা-কোনো জিনিস।'
             যেটার কথাই ভেবে দেখে দামের কথায় শেষে
                         বাধায় ঠেকে এসে।
           কেইবা জানবে দামটা যে তার কত,
    বাইরে থেকে ঠিক দেখাবে খাঁটি রুপোর মতো।
    এমনি করে সংশয়ে তার কেবলই মন ঠেলে,
    হাঁ-না নিয়ে ভাব্‌নাস্রোতে জোয়ার-ভাঁটা খেলে।
           রোজ সে দেখে টাইম্‌টেবিলখানা,
    ক'দিন থেকে ইস্‌টিশনে প্রত্যহ দেয় হানা।
           সামনে দিয়ে যায় আসে রোজ মেল,
            গাড়িটা তার প্রত্যহ হয় ফেল।
             চিন্তিত ওর মুখের ভাবটা দেখে
    এমনি একটা ছবি মনে নিয়েছিলেম এঁকে।
 
                       কৌতূহলে শেষে
    একটুখানি উসখুসিয়ে একটুখানি কেশে,
            শুধাই তারে ব'সে তাহার কাছে,
"কী ভাবতেছেন, বাড়িতে কি মন্দ খবর আছে।"
           বললে বুড়ে, "কিচ্ছুই নয়, মশায়,
            আসল কথা, আছি শনির দশায়।
    তাই ভাবছি কী করা যায় এবার
ঘৌড়দৌড়ে দশটি টাকা বাজি ফেলে দেবার।
    আপনি বলুন, কিনব টিকিট আজ কি।"
             আমি বললেম, "কাজ কী।"
           রাগে বুড়োর গরম হল মাথা;
    বললে, "থামো, ঢের দেখেছি পরামর্শদাতা!
কেনার সময় রইবে না আর আজিকার এই দিন বই!
কিনব আমি, কিনব আমি, যে ক'রে হোক কিনবই।"
<|endoftext|>
<|startoftext|>


আধবুড়ো হিন্দুস্থানি,
                   রোগা লম্বা মানুষ--
পাকা গোঁফ, দাড়ি-কামানো মুখ
                   শুকিয়ে-আসা ফলের মতো।
ছিটের মের্‌জাই গায়ে, মালকোঁচা ধুতি,
    বাঁ কাঁধে ছাতি, ডান হাতে খাটো লাঠি,
পায়ে নাগরা-- চলেছে শহরের দিকে।
               ভাদ্রমাসের সকালবেলা,
    পাতলা মেঘের ঝাপসা রোদ্‌দুর;
কাল গিয়েছে কম্বল-চাপা হাঁপিয়ে-ওঠা রাত,
               আজ সকালে কুয়াশা-ভিজে হাওয়া
    দোমনা ক'রে বইছে আমলকীর কচি ডালে।
 
        পথিকটিকে দেখা গেল
    আমার বিশ্বের শেষরেখাতে
যেখানে বস্তুহারা ছায়াছবির চলাচল।
        ওকে শুধু জানলুম একজন লোক।
    ওর নাম নেই, সংজ্ঞা নেই, বেদনা নেই,
        কিছুতে নেই কোনো দরকার--
               কেবল হাটে-চলার পথে
        ভাদ্রমাসের সকালবেলায়
               একজন লোক।
 
        সেও আমায় গেছে দেখে
তার জগতের পোড়ো জমির শেষ সীমানায়,
               যেখানকার নীল কুয়াশার মাঝে
        কারো সঙ্গে সম্বন্ধ নেই কারো,
               যেখানে আমি-- একজন লোক।
 
    তার ঘরে তার বাছুর আছে,
        ময়না আছে খাঁচায়;
স্ত্রী আছে তার, জাঁতায় আটা ভাঙে,
        পিতলের মোটা কাঁকন হাতে;
আছে তার ধোবা প্রতিবেশী,
               আছে মুদি দোকানদার
        দেনা আছে কাবুলিদের কাছে;
                   কোনোখানেই নেই
                       আমি-- একজন লোক।


<|endoftext|>
<|startoftext|>


আধা রাতে গলা ছেড়ে
         মেতেছিনু কাব্যে,
ভাবিনি পাড়ার লোকে
         মনেতে কী ভাববে।
ঠেলা দেয় জানলায়,
         শেষে দ্বার-ভাঙাভাঙি,
ঘরে ঢুকে দলে দলে
         মহা চোখ-রাঙারাঙি--
শ্রাব্য আমার ডোবে
    ওদেরই অশ্রাব্যে।
আমি শুধু করেছিনু
         সামান্য ভনিতাই,
সামলাতে পারল না
         অরসিক জনে তাই--
কে জানিত অধৈর্য
         মোর পিঠে নাববে!
<|endoftext|>
<|startoftext|>


আনন্দ-গান উঠুক তবে বাজি
              এবার আমার ব্যথার বাঁশিতে।
          অশ্রুজলের ঢেউয়ের 'পরে আজি
              পারের তরী থাকুক ভাসিতে।
 
          যাবার হাওয়া ওই যে উঠেছে--ওগো
              ওই যে উঠেছে,
          সারারাত্রি চক্ষে আমার
              ঘুম যে ছুটেছে।
 
          হৃদয় আমার উঠছে দুলে দুলে
              অকূল জলের অট্টহাসিতে,
          কে গো তুমি দাও দেখি তান তুলে
              এবার আমার ব্যথার বাঁশিতে।
 
          হে অজানা, অজানা সুর নব
              বাজাও আমার ব্যথার বাঁশিতে,
          হঠাৎ এবার উজান হাওয়ায় তব
              পারের তরী থাক্‌ না ভাসিতে।
 
          কোনো কালে হয় নি যারে দেখা--ওগো
              তারি বিরহে
          এমন করে ডাক দিয়েছে,
              ঘরে কে রহে।
 
          বাসার আশা গিয়েছে মোর ঘুরে,
              ঝাঁপ দিয়েছি আকাশরাশিতে;
          পাগল, তোমার সৃষ্টিছাড়া সুরে
              তান দিয়ো মোর ব্যথার বাঁশিতে।
<|endoftext|>
<|startoftext|>


আনন্দময়ীর আগমনে,
           আনন্দে গিয়েছে দেশ ছেয়ে।
হেরো ওই ধনীর দুয়ারে
           দাঁড়াইয়া কাঙালিনী মেয়ে।
উৎসবের হাসি-কোলাহল
           শুনিতে পেয়েছে ভোরবেলা,
নিরানন্দ গৃহ তেয়াগিয়া
           তাই আজ বাহির হইয়া
আসিয়াছে ধনীর দুয়ারে
           দেখিবারে আনন্দের খেলা।
বাজিতেছে উৎসবের বাঁশি
           কানে তাই পশিতেছে আসি,
ম্লান চোখে তাই ভাসিতেছে
           দুরাশার সুখের স্বপন;
চারি,দিকে প্রভাতের আলো,
           নয়নে লেগেছে বড়ো ভালো,
আকাশেতে মেঘের মাঝারে
           শরতের কনক তপন।
কত কে যে আসে, কত যায়,
           কেহ হাসে, কেহ গান গায়,
কত বরনের বেশভূষা--
           ঝলকিছে কাঞ্চন-রতন,
কত পরিজন দাসদাসী,
           পুষ্প পাতা কত রাশি রাশি,
চোখের উপরে পড়িতেছে
           মরীচিকা-ছবির মতন।
হেরো তাই রহিয়াছে চেয়ে
           শূন্যমনা কাঙালিনী মেয়ে।
 
শুনেছে সে, মা এসেছে ঘরে,
         তাই বিশ্ব আনন্দে ভেসেছে,
মার মায়া পায় নি কখনো,
           মা কেমন দেখিতে এসেছে।
তাই বুঝি আঁখি ছলছল,
         বাষ্পে ঢাকা নয়নের তারা!
চেয়ে যেন মার মুখ পানে
বালিকা কাতর অভিমানে
           বলে, "মা গো এ কেমন ধারা।
এত বাঁশি, এত হাসিরাশি,
           এত তোর রতন-ভূষণ,
তুই যদি আমার জননী,
           মোর কেন মলিন বসন!"
 
ছোটো ছোটো ছেলেমেয়েগুলি
ভাইবোন করি গলাগলি,
           অঙ্গনেতে নাচিতেছে ওই;
বালিকা দুয়ারে হাত দিয়ে,
তাদের হেরিছে দাঁড়াইয়ে,
ভাবিতেছে নিশ্বাস ফেলিয়ে--
           আমি তো ওদের কেহ নই।
স্নেহ ক'রে আমার জননী
           পরায়ে তো দেয় নি বসন,
প্রভাতে কোলেতে করে নিয়ে
           মুছায়ে তো দেয় নি নয়ন।
 
আপনার ভাই নেই বলে
           ওরে কি রে ডাকিবে না কেহ?
আর কারো জননী আসিয়া
           ওরে কি রে করিবে না স্নেহ?
ও কি শুধু দুয়ার ধরিয়া
           উৎসবের পানে রবে চেয়ে
           শূন্যমনা কাঙালিনী মেয়ে?
 
ওর প্রাণ আঁধার যখন
           করুণ শুনায় বড়ো বাঁশি,
দুয়ারেতে সজল নয়ন,
           এ বড়ো নিষ্ঠুর হাসিরাশি।
আজি এই উৎসবের দিনে
           কত লোক ফেলে অশ্রুধার,
গেহ নেই, স্নেহ নেই, আহা,
           সংসারেতে কেহ নেই তার।
শূন্য হাতে গৃহে যায় কেহ
           ছেলেরা ছুটিয়া আসে কাছে,
কী দিবে কিছুই নেই তার,
           চোখে শুধু অশ্রুজল আছে।
অনাথ ছেলেরে কোলে নিবি
           জননীরা আয় তোরা সব,
মাতৃহারা মা যদি না পায়
           তবে আজ কিসের উৎসব!
দ্বারে যদি থাকে দাঁড়াইয়া
           ম্লানমুখ বিষাদে বিরস,
তবে মিছে সহকার-শাখা
           তবে মিছে মঙ্গল-কলস।
<|endoftext|>
<|startoftext|>


আনন্দেরই সাগর থেকে
                         এসেছে আজ বান।
দাঁড় ধরে আজ বোস্‌ রে সবাই,
                         টান রে সবাই টান্‌।
                                  বোঝা যত বোঝাই করি
                                  করব রে পার দুখের তরী,
                                  ঢেউয়ের 'পরে ধরব পাড়ি
                                             যায় যদি যাক প্রাণ ।
                                  আনন্দেরই সাগর থেকে
                                             এসেছে আজ বান।
 
কে ডাকে রে পিছন হতে,
                         কে করে রে মানা,
ভয়ের কথা কে বলে আজ--
                         ভয় আছে সব জানা।
                                  কোন্‌ শাপে কোন্‌ গ্রহের দোষে
                                  সুখের ডাঙায় থাকব বসে;
                                  পালের রশি ধরব কষি,
                                             চলব গেয়ে গান।
আনন্দেরই সাগর থেকে
                                             এসেছে আজ বান।
<|endoftext|>
<|startoftext|>


আনমনা গো, আনমনা,
          তোমার কাছে আমার বাণীর মালাখানি আনব না।
                      বার্তা আমার ব্যর্থ হবে,
                          সত্য আমার বুঝবে কবে?
                      তোমারো মন জানব না,
                           আন্‌মনা গো, আন্‌মনা।
                লগ্ন যদি হয় অনুকূল মৌন মধুর সাঁঝে,
                 নয়ন তোমার মগ্ন যখন ম্লান আলোর মাঝে,
                       দেব তোমায় শান্ত সুরের সান্ত্বনা,
                           আনমনা গো, আনমনা।
          জনশূন্য তটের পানে ফিরবে হাঁসের দল;
                           স্বচ্ছ নদীর জল
                আকাশ-পানে রইবে পেতে কান
                 বুকের তলে শুনবে ব'লে গ্রহতারার গান;
                           কুলায়-ফেরা পাখি
           নীল আকাশের বিরামখানি রাখবে ডানায় ঢাকি;
                বেণুশাখার অন্তরালে অস্তপারের রবি
           আঁকবে মেঘে মুছবে আবার শেষ-বিদায়ের ছবি;
          স্তব্ধ হবে দিনের বেলার ক্ষুব্ধ হাওয়ার দোলা,
              তখন তোমার মন যদি রয় খোলা --
                           তখন সন্ধ্যাতারা
                       পায় যদি তার সাড়া
              তোমার উদার আঁখিতারার পারে,
          কনকচাঁপার গন্ধ-ছোঁওয়া বনের অন্ধকারে
           ক্লান্তি-অলস ভাব্‌না যদি ফুল-বিছানো ভুঁয়ে
            মেলিয়ে ছায়া এলিয়ে থাকে শুয়ে;
          ছন্দে গাঁথা বাণী তখন পড়ব তোমার কানে
                       মন্দ মৃদুল তানে --
          ঝিল্লি যেমন শালের বনে নিদ্রানীরব রাতে
           অন্ধকারের জপের মালায় একটানা সুর গাঁথে।
                 একলা তোমার বিজন প্রাণের প্রাঙ্গণে
                       প্রান্তে বসে একমনে
                 এঁকে যাব আমার গানের আল্‌পনা
                       আনমনা গো, আনমনা।
<|endoftext|>
<|startoftext|>


৯৭
আপন অসীম নিষ্ফলতার পাকে
মরু চিরদিন বন্দী হইয়া থাকে॥ 


<|endoftext|>
<|startoftext|>


আপন প্রাণের গোপন বাসনা
  টুটিয়া দেখাতে চাহি রে--
হৃদয়বেদনা হৃদয়েই থাকে,
  ভাষা থেকে যায় বাহিরে।
শুধু কথার উপরে কথা,
  নিষ্ফল ব্যাকুলতা।
বুঝিতে বোঝাতে দিন চলে যায়,
  ব্যথা থেকে যায় ব্যথা।
মর্মবেদন আপন আবেগে
  স্বর হয়ে কেন ফোটে না?
দীর্ণ হৃদয় আপনি কেন রে
  বাঁশি হয়ে বেজে ওঠে না?
আমি চেয়ে থাকি শুধু মুখে
  ক্রন্দনহারা দুখে--
শিরায় শিরায় হাহাকার কেন
  ধ্বনিয়া উঠে না বুকে?
অরণ্য যথা চিরনিশিদিন
  শুধু মর্মর স্বনিছে,
অনন্ত কালের বিজন বিরহ
  সিন্ধুমাঝারে ধ্বনিছে--
যদি ব্যাকুল ব্যথিত প্রাণ
  তেমনি গাহিত গান
চিরজীবনের বাসনা তাহার
  হইত মূর্তিমান!
তীরের মতন পিপাসিত বেগে
  ক্রন্দনধ্বনি ছুটিয়া
হৃদয় হইতে হৃদয়ে পশিত,
  মর্মে রহিত ফুটিয়া।
আজ    মিছে এ কথার মালা,
  মিছে এ অশ্রু ঢালা!
কিছু নেই পোড়া ধরণীমাঝারে
  বোঝাতে মর্মজ্বালা!
<|endoftext|>
<|startoftext|>


আপন মনে বেড়ায় গান গেয়ে,
গান          কেউ শোনে কেউ শোনে না।
            ঘুরে বেড়ায় জগৎ-পানে চেয়ে,
তারে        কেউ দেখে কেউ দেখে না।
সে যেন      গানের মতো প্রাণের মতো শুধু
              সৌরভের মতো উড়ছে বাতাসেতে,
              আপনারে আপনি সে জানে না,
তবু          আপনাতে আপনি আছে মেতে।
 
হরষে তার পুলকিত গা,
                 ভাবের ভরে টলমল পা,
কে জানে      কোথায় যে সে যায়
আঁখি তার    দেখে কি দেখে না।
                 লতা তার গায়ে পড়ে,
                 ফুল তার পায়ে পড়ে,
           নদীর মুখে কুলু কুলু রা'।
           গায়ের কাছে বাতাস করে বা'।
                 সে শুধু চলে যায়,
                 মুখে কী বলে যায়,
           বাতাস গলে যায় তা শুনে।
                 সুমুখে আঁখি রেখে
                 চলেছে কোথা যে কে
           কিছু সে নাহি দেখে শোনে।
 
যেখান দিয়ে যায় সে চলে সেথায় যেন ঢেউ খেলে যায়,
           বাতাস যেন আকুল হয়ে ওঠে,
ধরা যেন চরণ ছুঁয়ে শিউরে ওঠে শ্যামল দেহে
           লতায় যেন কুসুম ফোটে ফোটে।
বসন্ত তার সাড়া পেয়ে সখা ব'লে আসে ধেয়ে,
           বনে যেন দুইটি বসন্ত।
দুই সখাতে ভেসে চলে যৌবনসাগরের জলে,
           কোথাও যেন নাহি রে তার অন্ত।
আকাশ বলে "এসো এসো ', কানন বলে "বোসো বোসো ',
           সবাই যেন নাম ধরে তার ডাকে।
হেসে যখন কয় সে কথা মূর্ছা যায় রে বনের লতা,
           লুটিয়ে ভুঁয়ে চুপ করে সে থাকে।
বনের হরিণ কাছে আসে সাথে সাথে ফিরে পাশে
           স্তব্ধ হয়ে দাঁড়ায় দেহছায়।
পায়ের কাছে পড়ে লুটি, বড়ো বড়ো নয়ন দুটি
           তুলে তুলে মুখের পানে চায়।
আপনা-ভোলা সরল হাসি ঝরে পড়ছে রাশি রাশি,
          আপনি যেন জানতে নাহি পায়।
লতা তারে আটকে রেখে তারি কাছে হাসতে শেখে,
          হাসি যেন কুসুম হয়ে যায়।
গান গায় সে সাঁঝের বেলা, মেঘগুলি তাই ভুলে খেলা
          নেমে আসতে চায় রে ধরা পানে,
একে একে সাঁঝের তারা গান শুনে তার অবাক-পারা
          আর সবারে ডেকে ডেকে আনে।
আপনি মাতে আপন স্বরে, আর সবারে পাগল করে,
          সাথে সাথে সবাই গাহে গান--
জগতের যা-কিছু আছে সব ফেলে দেয় পায়ের কাছে,
          প্রাণের কাছে খুলে দেয় সে প্রাণ।
 
তোরাই শুধু শুনলি নে রে, কোথায় বসে রইলি যে রে,
          দ্বারের কাছে গেল গেয়ে গেয়ে,
          কেউ তাহারে দেখলি নে তো চেয়ে।
গাইতে গাইতে চলে গেল, কত দূর সে চলে গেল,
          গানগুলি তার হারিয়ে গেল বনে,
          দুয়ার দেওয়া তোদের পাষাণ-মনে।
<|endoftext|>
<|startoftext|>


আপন মনে যে কামনার চলেছি পিছু পিছু
          নহে সে বেশি কিছু।
           মরুভূমিতে করেছি আনাগোনা--
তৃষিত হিয়া চেয়েছে যাহা নহে সে হীরা সোনা,
          পর্ণপুটে একটু শুধু জল,
   উৎসতটে খেজুরবনে ক্ষণিক ছায়াতল।
   সেইটুকুতে বিরোধ ঘোচে জীবন মরণের,
           বিরাম জোটে শ্রান্ত চরণের।
           হাটের হাওয়া ধুলায় ভরপুর,
         তাহার কোলাহলের তলে একটুখানি সুর
        সকল হতে দুর্লভ তা, তবু সে নহে বেশি;
           বৈশাখের তাপের শেষাশেষি
           আকাশ-চাওয়া শুষ্কমাটি-'পরে
         হঠাৎ-ভেসে-আসা মেঘের ক্ষণকালের তরে
        এক পশলা বৃষ্টিবরিষন,
         দুঃস্বপন বক্ষে যবে শ্বাস নিরোধ করে
        জাগিয়ে-দেওয়া করুণ পরশন;
        এইটুকুরই অভাব গুরুভার,
না জেনে তবু ইহারই লাগি হৃদয়ে হাহাকার।
          অনেক দুরাশারে
সাধনা করে পেয়েছি তবু ফেলিয়া গেছি তারে।
যে পাওয়া শুধু রক্তে নাচে, স্বপ্নে যাহা গাঁথা,
         ছন্দে যার হল আসন পাতা,
খ্যাতিস্মৃতির পাষাণপটে রাখে না যাহা রেখা,
ফাল্গুনের সাঁঝতারায় কাহিনী যার লেখা,
         সে ভাষা মোর বাঁশিই শুধু জানে--
এই যা দান গিয়েছে মিশে গভীরতর প্রাণে,
          করি নি যার আশা,
         যাহার লাগি বাঁধি নি কোনো বাসা,
বাহিরে যার নাইকো ভার, যায় না দেখা যারে,
বেদনা তারই ব্যাপিয়া মোর নিখিল আপনারে।
<|endoftext|>
<|startoftext|>


আপন শোভার মূল্য
         পুষ্প নাহি বোঝে,
সহজে পেয়েছে যাহা
         দেয় তা সহজে।
<|endoftext|>
<|startoftext|>


আপন হতে বাহির হয়ে
              বাইরে দাঁড়া,
বুকের মাঝে বিশ্বলোকের
                 পাবি সাড়া।
এই-যে বিপুল ঢেউ লেগেছে
তোর মাঝেতে উঠুক নেচে,
                 সকল পরান দিক-না নাড়া--
                 বাইরে দাঁড়া, বাইরে দাঁড়া।
বোস্‌-না ভ্রমর এই নীলিমায়
                 আসন লয়ে
অরুণ-আলোর স্বর্ণরেণু
              মাখা হয়ে।
যেখানেতে অগাধ ছুটি
মেল্‌ সেথা তোর ডানা দুটি,
              সবার মাঝে পাবি ছাড়া--
              বাইরে দাঁড়া, বাইরে দাঁড়া।
<|endoftext|>
<|startoftext|>


আপনাকে এই জানা আমার
                         ফুরাবে না।
এই জানারি সঙ্গে সঙ্গে
                         তোমায় চেনা।
         কত জনম-মরণেতে
         তোমার ওই চরণেতে
         আপনাকে যে দেব, তবু
                         বাড়বে দেনা।
 
আমারে যে নামতে হবে
                         ঘাটে ঘাটে,
বারে বারে এই ভুবনের
                         প্রাণের হাটে।
         ব্যবসা মোর তোমার সাথে
         চলবে বেড়ে দিনে রাতে,
         আপনা নিয়ে করব যতই
                         বেচা-কেনা।
<|endoftext|>
<|startoftext|>


আপনার মাঝে আমি করি অনুভব
পূর্ণতর আজি আমি। তোমার গৌরব
মুহূর্তে মিশায়ে তুমি দিয়েছ আমাতে।
ছোঁয়ায়ে দিয়েছ তুমি আপনার হাতে
মৃত্যুর পরশমণি আমার জীবনে।
উঠেছ আমার শোকযজ্ঞহুতাশনে
নবীন নির্মল মূর্তি; আজি তুমি, সতী,
ধরিয়াছ অনিন্দিত সতীত্বের জ্যোতি,
নাহি তাহে শোকদাহ, নাহি মলিনিমা--
ক্লান্তিহীন কল্যাণের বহিয়া মহিমা
নিঃশেষে মিশিয়া গেছ মোর চিত্ত-সনে।
তাই আজি অনুভব করি সর্বমনে--
মোর পুরুষের প্রাণ গিয়েছে বিস্তারি
নিত্য তাহে মিলি গিয়া মৃত্যুহীন নারী।
<|endoftext|>
<|startoftext|>


আপনার রুদ্ধদ্বার-মাঝে
         অন্ধকার নিয়ত বিরাজে।
আপন-বাহিরে মেলো চোখ,
         সেইখানে অনন্ত আলোক।
<|endoftext|>
<|startoftext|>


আপনারে তুমি করিবে গোপন
        কী করি।
হৃদয় তোমার আঁখির পাতায়
         থেকে থেকে পড়ে ঠিকরি।
আজ আসিয়াছ কৌতুকবেশে,
মানিকের হার পরি এলোকেশে,
নয়নের কোণে আধো হাসি হেসে
         এসেছ হৃদয়পুলিনে।
ভুলি নে তোমার বাঁকা কটাক্ষে,
ভুলি নে চতুর নিঠুর বাক্যে
        ভুলি নে।
করপল্লবে দিলে যে আঘাত
করিব কি তাহে আঁখিজলপাত।
      এমন অবোধ নহি গো।
হাসো তুমি, আমি হাসিমুখে সব
        সহি গো।
 
আজ এই বেশে এসেছ আমায়
           ভুলাতে।
কভু কি আস নি দীপ্ত ললাটে
      স্নিগ্ধ পরশ বুলাতে।
দেখেছি তোমার মুখ কথাহারা--
জলে-ছলছল ম্লান আঁখিতারা,
দেখেছি তোমার ভয়-ভরে সারা
      করুণ পেলব মুরতি।
দেখেছি তোমার বেদনাবিধুর
পলকবিহীন নয়নে মধুর
        মিনতি।
আজি হাসিমাখা নিপুণ শাসনে
তরাস আমি যে পাব মনে মনে
      এমন অবোধ নহি গো
হাসো তুমি, আমি হাসিমুখে সব
        সহি গো।
<|endoftext|>
<|startoftext|>


আপনারে তুমি লুকাবে কেমন করে
         হে তাপসী বিভাবরী,
হেরো তারাগুলি তব নীরবতা ভ'রে
         দিতেছে প্রকাশ করি।
<|endoftext|>
<|startoftext|>


উইলি পিয়র্‌সন্‌ বন্ধুবরেষু
 
          আপনারে তুমি সহজে ভুলিয়া থাক,
      আমরা তোমারে ভুলিতে পারি না তাই।
          সবার পিছনে নিজের গোপনে রাখ,
      আমরা তোমারে প্রকাশ করিতে চাই।
          ছোটোরে কখনো ছোট নাহি কর মনে,
      আদর করিতে জান অনাদৃত জনে,
প্রীতি তব কিছু না চাহে নিজের জন্য,
      তোমারে আদরি আপনারে করি ধন্য।
 
                           স্নেহাসক্ত
                                       শ্রীরবীন্দ্রনাথ ঠাকুর
<|endoftext|>
<|startoftext|>


আপনারে দীপ করি জ্বালো,
         আপনার যাত্রাপথে
          আপনিই দিতে হবে আলো।
<|endoftext|>
<|startoftext|>


আপনারে নিবেদন
         সত্য হয়ে পূর্ণ হয় যবে
          সুন্দর তখনি মূর্তি লভে।
<|endoftext|>
<|startoftext|>


আপনি কণ্টক আমি, আপনি জর্জর।
আপনার মাঝে আমি শুধু ব্যথা পাই।
সকলের কাছে কেন যাচি গো নির্ভর--
গৃহ নাই, গৃহ নাই, মোর গৃহ নাই।
অতি তীক্ষ্ণ অতি ক্ষুদ্র আত্ম-অভিমান
সহিতে পারে না হায় তিল অসম্মান।
আগেভাগে সকলের পায়ে ফুটে যায়
ক্ষুদ্র ব'লে পাছে কেহ জানিতে না পায়।
বরঞ্চ আঁধারে রব ধুলায় মলিন,
চাহি না চাহি না এই দীন অহংকার--
আপন দারিদ্র৻ে আমি রহিব বিলীন,
বেড়াব না চেয়ে চেয়ে প্রসাদ সবার।
আপনার মাঝে যদি শান্তি পায় মন
বিনীত ধুলার শয্যা সুখের শয়ন॥
<|endoftext|>
<|startoftext|>


আপনি ফুল লুকায়ে বনছায়ে
         গন্ধ তার ঢালে দখিনবায়ে।
<|endoftext|>
<|startoftext|>


আপিস থেকে ঘরে এসে
   মিলত গরম আহার্য,
আজকে থেকে রইবে না আর
         তাহার জো।
বিধবা সেই পিসি ম'রে
গিয়েছে ঘর খালি করে,
বদ্দি স্বয়ং করেছে তার
         সাহায্য।
<|endoftext|>
<|startoftext|>


আবার   শ্রাবণ হয়ে এলে ফিরে,
          মেঘ-আঁচলে নিলে ঘিরে।
                       সূর্য হারায়, হারায় তারা,
                       আঁধারে পথ হয় যে হারা,
                                 ঢেউ দিয়েছে নদীর নীরে।
    সকল আকাশ, সকল ধরা,
    বর্ষণেরি বাণী-ভরা।
            ঝরঝর ধারায় মাতি
            বাজে আমার আঁধার রাতি,
                       বাজে আমার শিরে শিরে।
<|endoftext|>
<|startoftext|>


আবার আবার কেন রে আমার
সেই ছেলেবেলা আসে নি ফিরে,
হরষে কেমন আবার তা হলে,
সাঁতারিয়ে ভাসি সাগরের জলে,
খেলিয়ে বেড়াই শিখরী শিরে!
স্বাধীন হৃদয়ে ভালো নাহি লাগে,
ঘোরঘটাময় সমাজধারা,
না, না, আমি রে যাব সেই স্থানে,
ভীষণ ভূধর বিরাজে যেখানে,
তরঙ্গ মাতিছে পাগল পারা!
অয়ি লক্ষ্মী, তুমি লহো লহো ফিরে,
ধন ধান্য তুমি যাদেছ মোরে,
জাঁকালো উপাধি নাহি আমি চাই,
ক্রীতদাসে মম কোনো সুখ নাই,
সেবকের দল যাক-না সোরে!
তুলে দাও মোরে সেই শৈল-'পরে,
গরজি ওঠে যা সাগর-নাদে,
অন্য সাধ নাই, এই মাত্র চাই,
ভ্রমিব সেথায় স্বাধীন হৃদে!
অধিক বয়স হয় নে তো মম,
এখনি বুঝিতে পেরেছি হায়,
এ ধরা নহে তো আমার কারণে,
আর মম সুখ নাহি এ জীবনে,
কবে রে এড়াব এ দেহ দায়!
একদা স্বপনে হেরেছিনু আমি,
সুবিমল এক সুখের স্থান,
কেন রে আমার সে ঘুম ভাঙিল
কেন রে আমার নয়ন মেলিল,
দেখিতে নীরস এ ধরা খান!
এক কালে আমি বেসেছিনু ভালো,
ভালোবাসা-ধন কোথায় এবে,
বাল্যসখা সব কোথায় এখন--
হায় কী বিষাদে ডুবেছে এ মন,
আশারও আলোক গিয়েছে নিবে!
অমোদ-আসরে আমোদ-সাথীরা,
মাতায় ক্ষণেক আমোদ রসে,
কিন্তু এ হৃদয়, আমোদের নয়,
বিরলে কাঁদি যে একেলা বসে!
উঃ কী কঠোর, বিষম কঠোর,
সেই সকলের আমোদ-রব,
শত্রু কিম্বা সখা নহে যারা মনে,
অথচ পদ বা বিভব কারণে,
দাও ফিরে মোরে সেই সখাগুলি,
বয়সে হৃদয়ে সমান যারা,
এখনি যে আমি ত্যেজিব তা হলে,
গভীর নিশীথ-আমোদীর দলে,
হৃদয়ের ধার কি ধারে তারা!
সর্বস্ব রতন, প্রিয়তমা ওরে,
তোরেও সুধাই একটি কথা,
বল দেখি কিসে আর মম সুখ,
হেরিয়েও যবে তোর হাসি-মুখ,
কমে না হৃদয়ে একটি ব্যথা!
যাক তবে সব, দুঃখ নাহি তায়,
শোকের সমাজ নাহিকো চাই,
গভীর বিজনে মনের বিরাগে,
স্বাধীন হৃদয়ে ভালো যাহা লাগে,
সুখে উপভোগ করিব তাই!
মানব-মন্ডলী ছেড়ে যাব যাব,
বিরাগে কেবল, ঘৃণাতে নয়,
অন্ধকারময় নিবিড় কাননে,
থাকিব তবুও নিশ্চিন্ত মনে,
আমারও হৃদয় আঁধারময়!
কেন রে কেন রে হল না আমার,
কপোতের মতো বায়ুর পাখা,
তা হলে ত্যেজিয়ে মানব-সমাজ,
গগনের ছাদ ভেদ করি আজ,
থাকিতাম সুখে জলদে ঢাকা!
<|endoftext|>
<|startoftext|>


আবার আমার হাতে বীণা দাও তুলি,
আবার আসুক ফিরে হারা গানগুলি।
সহসা কঠিন শীতে মানসের জলে
পদ্মবন মরে যায়, হংস দলে দলে
সারি বেঁধে উড়ে যায় সুদূর দক্ষিণে
জনহীন কাশফুল্ল নদীর পুলিনে;
আবার বসন্তে তারা ফিরে আসে যথা
বহি লয়ে আনন্দের কলমুখরতা--
তেমনি আমার যত উড়ে-যাওয়া গান
আবার আসুক ফিরে, মৌন এ পরান
ভরি উতরোলে; তারা শুনাক এবার
সমুদ্রতীরের তান, অজ্ঞাত রাজার
অগম্য রাজ্যের যত অপরূপ কথা,
সীমাশূন্য নির্জনের অপূর্ব বারতা।
<|endoftext|>
<|startoftext|>


আবার আহ্বান?
যত-কিছু ছিল কাজ                   সাঙ্গ তো করেছি আজ
                       দীর্ঘ দীনমান।
জাগায়ে মাধবীবন                  চলে গেছে বহুক্ষণ
                  প্রত্যুষ নবীন,
প্রখর পিপাসা হানি                পুষ্পের শিশির টানি
                       গেছে মধ্যদিন।
মাঠের পশ্চিমশেষে                   অপরাহ্ন ম্লান হেসে
                       হল অবসান,
পরপারে উত্তরিতে                     না দিয়েছি তরণীতে--
                       আবার আহ্বান?
নামে সন্ধ্যা তন্দ্রালসা,                 সোনার আঁচল খসা
                       হাতে দীপশিখা,
দিনের কল্লোল-'পর                   টানি দিল ঝিল্লিস্বর
                       ঘন যবনিকা।
ও পারের কালো কূলে            কালী ঘনাইয়া তুলে
                       নিশার কালিমা,
গাঢ় সে তিমিরতলে                   চক্ষু কোথা ডুবে চলে
                       নাহি পায় সীমা।
নয়নপল্লব-'পরে                       স্বপ্ন জড়াইয়া ধরে,
                       থেমে যায় গান।
ক্লান্তি টানে অঙ্গ মম                   প্রিয়ার মিনতি-সম--
                       এখনো আহ্বান?
 
রে মোহিনী, রে নিষ্ঠুরা,             ওরে রক্তলোভাতুরা
                       কঠোর স্বামিনী,
দিন মোর দিনু তোরে--          শেষ নিতে চাস হ'রে
                       আমার যামিনী?
জগতে সবারি আছে                   সংসারসীমার কাছে
                       কোনোখানে শেষ--
কেন আসে মর্মচ্ছেদি              সকল সমাপ্তি ভেদি
                       তোমার আদেশ?
বিশ্বজোড়া অন্ধকার                   সকলেরি আপনার
                       একেলার স্থান--
কোথা হতে তারো মাঝে             বিদ্যুতের মতো বাজে
                       তোমার আহ্বান?
দক্ষিণসমুদ্রপারে                       তোমার প্রাসাদদ্বারে
                       হে জাগ্রত রানী,
বাজে না কি সন্ধ্যাকালে               শান্ত সুরে ক্লান্ত তালে
                       বৈরাগ্যের বাণী?
সেথায় কি মূক বনে                   ঘুমায় না পাখিগণে
                       আঁধার শাখায়?
তারাগুলি হর্ম্যশিরে                উঠে নাকি ধীরে ধীরে
                       নিঃশব্দ পাখায়?
লতাবিতানের তলে                বিছায় না পুষ্পদলে
                       নিভৃত শয়ান?
হে অশ্রান্ত শান্তিহীন,                   শেষ হয়ে গেল দিন,
                       এখনো আহ্বান?
 
রহিল রহিল তবে                  আমার আপন সবে,
                       আমার নিরালা--
মোর সন্ধ্যাদীপালোক,  পথ-চাওয়া দুটি চোখ,
                       যত্নে গাঁথা মালা।
খেয়াতরী যাক বয়ে                গৃহ-ফেরা লোক লয়ে
                       ও পারের গ্রামে,
তৃতীয়ার ক্ষীণ শশী                ধীরে পড়ে যাক খসি
                       কুটিরের বামে।
রাত্রি মোর, শান্তি মোর,            রহিল স্বপ্নের ঘোর,
                       সুস্নিগ্ধ নির্বাণ--
আবার চলিনু ফিরে                বহি ক্লান্ত নতশিরে
                       তোমার আহ্বান।
 
বলো তবে কী বাজাব,                 ফুল দিয়ে কী সাজাব
                       তব দ্বারে আজ?
রক্ত দিয়ে কী লিখিব,                   প্রাণ দিয়ে কী শিখিব,
                       কী করিব কাজ?
 
যদি আঁখি পড়ে ঢুলে,                 শ্লথ হস্ত যদি ভুলে
                       পূর্ব নিপুণতা,
বক্ষে নাহি পাই বল,                   চক্ষে যদি আসে জল,
                       বেধে যায় কথা,
চেয়ো নাকো ঘৃণাভরে,               কোরো নাকো অনাদরে
                       মোর অপমান--
মনে রেখো হে নিদয়ে,            মেনেছিনু অসময়ে
                       তোমার আহ্বান।
 
সেবক আমার মতো                   রয়েছে সহস্র শত
                       তোমার দুয়ারে,
তাহারা পেয়েছে ছুটি,               ঘুমায় সকলে জুটি
                       পথের দু ধারে।
শুধু আমি তোরে সেবি               বিদায় পাই নে দেবী,
                       ডাক' ক্ষণে ক্ষণে--
বেছে নিলে আমারেই,                 দুরূহ সৌভাগ্য সেই
                       বহি প্রাণপণে।
সেই গর্বে জাগি রব                   সারারাত্রি দ্বারে তব
                       অনিদ্র-নয়ান,
সেই গর্বে কণ্ঠে মম                   বহি বরমাল্যসম
                       তোমার আহ্বান।
 
হবে, হবে, হবে জয়--             হে দেবী, করি নে ভয়,
                       হব আমি জয়ী।
তোমার আহ্বানবাণী                সফল করিব রানী,
                       হে মহিমাময়ী।
কাঁপিবে না ক্লান্ত কর,          ভাঙিবে না কণ্ঠস্বর,
                       টুটিবে না বীণা--
নবীন প্রভাত লাগি                     দীর্ঘরাত্রি রব জাগি,
                       দীপ নিবিবে না।
কর্মভার নবপ্রাতে                  নবসেবকের হাতে
                       করি যাব দান--
মোর শেষ কণ্ঠস্বরে                যাইব ঘোষণা করে
                       তোমার আহ্বান।
<|endoftext|>
<|startoftext|>


আবার এরা ঘিরেছে মোর মন।
আবার চোখে নামে যে আবরণ।
              আবার এ যে নানা কথাই জমে,
              চিত্ত আমার নানা দিকেই ভ্রমে,
              দাহ আবার বেড়ে ওঠে ক্রমে,
                    আবার এ যে হারাই শ্রীচরণ।
 
তব নীরব বাণী হৃদয়তলে
ডোবে না যেন লোকের কোলাহলে।
              সবার মাঝে আমার সাথে থাকো,
              আমায় সদা তোমার মাঝে ঢাকো,
              নিয়ত মোর চেতনা-'পরে রাখো
                    আলোকে-ভরা উদার ত্রিভুবন।
<|endoftext|>
<|startoftext|>


আবার এসেছে আষাঢ় আকাশ ছেয়ে--
              আসে বৃষ্টির সুবাস বাতাস বেয়ে।
                  এই পুরাতন হৃদয় আমার আজি
                  পুলকে দুলিয়া উঠিছে আবার বাজি
                             নূতন মেঘের ঘনিমার পানে চেয়ে
                             আবার এসেছে আষাঢ় আকাশ ছেয়ে।           
 
              রহিয়া রহিয়া বিপুল মাঠের 'পরে
              নব তৃণদলে বাদলের ছায়া পড়ে।
           এসেছে এসেছে এই কথা বলে প্রাণ,
           এসেছে এসেছে উঠিতেছে এই গান,
              নয়নে এসেছে, হৃদয়ে এসেছে ধেয়ে।
              আবার আষাঢ় এসেছে আকাশ ছেয়ে।
<|endoftext|>
<|startoftext|>


আবার জাগিনু আমি। রাত্রি হল ক্ষয়।
পাপড়ি মেলিল বিশ্ব। এই তো বিস্ময়
অন্তহীন।
               ডুবে গেছে কত মহাদেশ,
নিবে গেছে কত তারা, হয়েছে নিঃশেষ
কত যুগ যুগান্তর। বিশ্বজয়ী বীর
নিজেরে বিলুপ্ত করি শুধু কাহিনীর
বাক্যপ্রান্তে আছে ছায়াপ্রায়। কত জাতি
কীর্তিস্তম্ভ রক্তপঙ্কে তুলেছিল গাঁথি
মিটাতে ধূলির মহাক্ষুধা। সে-বিরাট
ধ্বংসধারা-মাঝে আজি আমার ললাট
পেল অরুণের টিকা আরো একদিন
নিদ্রাশেষে, এই তো বিস্ময় অন্তহীন।
আজ আমি নিখিলের জ্যোতিষ্কসভাতে
রয়েছি দাঁড়ায়ে। আছি হিমাদ্রির সাথে
আছি সপ্তর্ষির সাথে, আছি যেথা সমুদ্রের
তরঙ্গে ভঙ্গিয়া উঠে উন্মত্ত রুদ্রের
অট্টহাস্যে নাট্যলীলা। এ বনস্পতির
বল্কলে স্বাক্ষর আছে বহু শতাব্দীর,
কত রাজমুকুটেরে দেখিল খসিতে।
তারি ছায়াতলে আমি পেয়েছি বসিতে
আরো একদিন --
               জানি এ দিনের মাঝে
কালের অদৃশ্য চক্র শব্দহীন বাজে।
<|endoftext|>
<|startoftext|>


আবার মোরে             পাগল করে
                দিবে কে?
      হৃদয় যেন                   পাষাণ-হেন
            বিরাগ-ভরা বিবেকে।
      আবার প্রাণে               নূতন টানে
                প্রেমের নদী
      পাষাণ হতে          উছল স্রোতে
                বহায় যদি।
      আবার দুটি                     নয়নে লুটি
            হৃদয় হরে নিবে কে?
      আবার মোরে          পাগল করে
                দিবে কে?
      আবার কবে                 ধরণী হবে
                তরুণা?
      কাহার প্রেমে             আসিবে নেমে
            স্বরগ হতে করুণা?
      নিশীথনভে               শুনিব কবে
                গভীর গান,
      যে দিকে চাব           দেখিতে পাব
                নবীন প্রাণ,
      নূতন প্রীতি          আনিবে নিতি
            কুমারী উষা অরুণা।
      আবার কবে              ধরণী হবে
                তরুণা?
      কোথা এ মোর        জীবন-ডোর
                বাঁধা রে?
      প্রেমের ফুল          ফুটে' আকুল
            কোথায় কোন্‌ আঁধারে?
      গভীরতম                   বাসনা মম
                কোথায় আছে?
      আমার গান          আমার প্রাণ
                কাহার কাছে?
      কোন গগনে            মেঘের কোণে
            লুকায়ে কোন্‌ চাঁদা রে?
      কোথায় মোর             জীবন-ডোর
                বাঁধা রে?
      অনেক দিন               পরানহীন
                ধরণী।
      বসনাবৃত                খাঁচার মতো
            তামসঘনবরনী।
      নাই সে শাখা,      নাই সে পাখা,
                নাই সে পাতা,
      নাই সে ছবি,        নাই সে রবি,
                নাই সে গাথা;
      জীবন চলে              আঁধার জলে
            আলোকহীন তরণী।
      অনেক দিন               পরানহীন
                ধরণী।
      মায়া-কারায়          বিভোর প্রায়
                সকলি;
      শতেক পাকে          জড়ায়ে রাখে
            ঘুমের ঘোর শিকলি।
      দানব-হেন        আছে কে যেন
                দুয়ার আঁটি।
      কাহার কাছে      না জানি আছে
                সোনার কাঠি?
      পরশ লেগে               উঠিবে জেগে
            হরষ-রস-কাকলি।
      মায়া-কারায়             বিভোর-প্রায়
                    সকলি।
      দিবে সে খুলি           এ ঘোর ধূলি-
                       আবরণ।
      তাহার হাতে             আঁখির পাতে
            জগত-জাগা জাগরণ।
      সে হাসিখানি        আনিবে টানি
                সবার হাসি,
      গড়িবে গেহ,        জাগাবে স্নেহ
                জীবনরাশি।
      প্রকৃতিবধূ                 চাহিবে মধু,
            পরিবে নব আভরণ।
      সে দিবে খুলি        এ ঘোর ধূলি-
                       আবরণ।
      পাগল করে             দিবে সে মোরে
                    চাহিয়া,
      হৃদয়ে এসে               মধুর হেসে
            প্রাণের গান গাহিয়া।
      আপনা থাকি           ভাসিবে আঁখি
                আকুল নীরে,
      ঝরনা সম                     জগৎ মম
                ঝরিবে শিরে।
তাহার বাণী        দিবে গো আনি
              সকল বাণী বাহিয়া।
      পাগল করে           দিবে সে মোরে
                    চাহিয়া।
<|endoftext|>
<|startoftext|>


আবার যদি ইচ্ছা কর
          আবার আসি ফিরে
দুঃখসুখের-ঢেউ-খেলানো
          এই সাগরের তীরে।
আবার জলে ভাসাই ভেলা,
ধুলার 'পরে করি খেলা,
হাসির মায়ামৃগীর পিছে
          ভাসি নয়ন-নীরে।
কাঁটার পথে আঁধার রাতে
          আবার যাত্রা করি--
আঘাত খেয়ে বাঁচি কিম্বা
          আঘাত খেয়ে মরি।
আবার তুমি ছদ্মবেশে
আমার সাথে খেলাও হেসে,
নূতন প্রেমে ভালোবাসি
          আবার ধরণীরে।
<|endoftext|>
<|startoftext|>


আম্র কহে, এক দিন, হে মাকাল ভাই,
আছিনু বনের মধ্যে সমান সবাই--
মানুষ লইয়া এল আপনার রুচি,
মূল্যভেদ শুরু হল, সাম্য গেল ঘুচি।
<|endoftext|>
<|startoftext|>


আম্র, তোর কী হইতে ইচ্ছা যায় বল্‌।
সে কহে, হইতে ইক্ষু সুমিষ্ট সরল।--
ইক্ষু, তোর কী হইতে মনে আছে সাধ?
সে কহে, হইতে আম্র সুগন্ধ সুস্বাদ।
<|endoftext|>
<|startoftext|>


শ্রীযুক্ত চারুচন্দ্র ভট্টাচার্য সুহৃদ্‌বরেষু
 
আমরা কি সত্যই চাই শোকের অবসান?
আমাদের গর্ব আছে নিজের শোককে নিয়েও।
আমাদের অতি তীব্র বেদনাও
বহন করে না স্থায়ী সত্যকে--
সান্ত্বনা নেই এমন কথায়;
এতে আঘাত লাগে আমাদের দুঃখের অহংকারে।
জীবনটা আপন সকল সঞ্চয়
ছড়িয়ে রাখে কালের চলাচলের পথে;
তার অবিরাম-ধাবিত চাকার তলায়
গুরুতর বেদনার চিহ্নও যায়
জীর্ণ হয়ে, অস্পষ্ট হয়ে।
আমাদের প্রিয়তমের মৃত্যু
একটিমাত্র দাবি করে আমাদের কাছে
সে বলে--"মনে রেখো।"
কিন্তু সংখ্যা নেই প্রাণের দাবির,
তার আহ্বান আসে চারিদিক থেকেই
মনের কাছে;
সেই উপস্থিত কালের ভিড়ের মধ্যে
অতীতকালের একটিমাত্র আবেদন
কখন হয় অগোচর।
যদি বা তার কথাটা থাকে
তার ব্যথাটা যায় চলে।
তবু শোকের অভিমান
জীবনকে চায় বঞ্চিত করতে।
স্পর্ধা ক'রে প্রাণের দূতগুলিকে বলে--
খুলব না দ্বার।
প্রাণের ফসলখেত বিচিত্র শস্যে উর্বর,
অভিমানী শোক তারি মাঝখানে
ঘিরে রাখতে চায় শোকের দেবত্র জমি,--
সাধের মরুভূমি বানায় সেখানটাতে,
তার খাজনা দেয় না জীবনকে।
মৃত্যুর সঞ্চয়গুলি নিয়ে
কালের বিরুদ্ধে তার অভিযোগ।
সেই অভিযোগে তার হার হতে থাকে দিনে দিনে।
কিন্তু চায় না সে হার মানতে;
মনকে সমাধি দিতে চায়
তার নিজকৃত কবরে।
সকল অহংকারই বন্ধন,
কঠিন বন্ধন আপন শোকের অহংকার।
ধন জন মান সকল আসক্তিতেই মোহ,
নিবিড় মোহ আপন শোকের আসক্তিতে।
<|endoftext|>
<|startoftext|>


আমরা কোথায় আছি, কোথায় সুদূরে
দীপহীন জীর্ণভিত্তি অবসাদপুরে
ভগ্নগৃহে, সহস্রের ভ্রূকুটির নীচে
কুব্জপৃষ্ঠে নতশিরে, সহস্রের পিছে
চলিয়াছি প্রভুত্বের তর্জনী-সংকেতে
কটাক্ষে কাঁপিয়া--লইয়াছি শির পেতে
সহস্রশাসনশাস্ত্র।
সংকুচিত-কায়া
কাঁপিতেছে রচি নিজ কল্পনার ছায়া।
সন্ধ্যার আঁধারে বসি নিরানন্দ ঘরে
দীন-আত্মা মরিতেছে শত লক্ষ ডরে।
পদে পদে ত্রস্তচিত্তে হয়ে লুণ্ঠ্যমান
ধূলিতলে, তোমারে যে করি অপ্রমাণ।
যেন মোরা পিতৃহারা ধাই পথে পথে
অনীশ্বর অরাজক ভয়ার্ত জগতে।
<|endoftext|>
<|startoftext|>


আমরা খেলা খেলেছিলেম,
                     আমরাও গান গেয়েছি;
               আমরাও পাল মেলেছিলেম,
                     আমরা তরী বেয়েছি।
               হারায় নি তা হারায় নি,
               বৈতরণী পারায় নি,
               নবীন আঁখির চপল আলোয়
                     সে কাল ফিরে পেয়েছি।
               দূর রজনীর স্বপন লাগে
                     আজ নূতনের হাসিতে।
               দূর ফাগুনের বেদন জাগে
                     আজ ফাগুনের বাঁশিতে।
               হায় রে সেকাল, হায় রে
               কখন্‌ চলে যায় রে
               আজ একালের মরীচিকায়
                     নতুন মায়ায় ভাসিতে।
               যে মহাকাল দিন ফুরালে
                     আমার কুসুম ঝরাল,
               সেই তোমারি তরুণ ভালে
                     ফুলের মালা পরাল।
               কইল শেষের কথা সে,
               কাঁদিয়ে গেল হতাশে,
               তোমার মাঝে নতুন সাজে
                     শূন্য আবার ভরাল।
               আনলে ডেকে পথিক মোরে
                     তোমার প্রেমের আঙনে।
               শুকনো ঝোরা দিল ভরে
                     এক পসলায় শাঙনে।
               সন্ধ্যামেঘের কোনাতে
               রক্তরাগের সোনাতে
               শেষ নিমেষের বোঝাই দিয়ে
                     ভাসিয়ে দিলে ভাঙনে।
<|endoftext|>
<|startoftext|>


আমরা চলি সমুখপানে,
         কে আমাদের বাঁধবে।
রইল যারা পিছুর টানে
         কাঁদবে তারা কাঁদবে।
ছিঁড়ব বাধা রক্ত-পায়ে,
চলব ছুটে রৌদ্রে ছায়ে,
জড়িয়ে ওরা আপন গায়ে
         কেবলি ফাঁদ ফাঁদবে।
         কাঁদবে ওরা কাঁদবে।
 
রুদ্র মোদের হাঁক দিয়েছে
         বাজিয়ে আপন তূর্য।
মাথার 'পরে ডাক দিয়েছে
         মধ্যদিনের সূর্য।
মন ছড়াল আকাশ ব্যেপে,
আলোর নেশায় গেছি খেপে,
ওরা আছে দুয়ার ঝেঁপে,
         চক্ষু ওদের ধাঁধবে।
         কাঁদবে ওরা কাঁদবে।
 
সাগর-গিরি করব রে জয়,
         যাব তাদের লঙ্ঘি।
একলা পথে করি নে ভয়,
         সঙ্গে ফেরেন সঙ্গী।
আপন ঘোরে আপনি মেতে
আছে ওরা গণ্ডী পেতে,
ঘর ছেড়ে আঙিনায় যেতে
         বাধবে ওদের বাধবে।
         কাঁদবে ওরা কাঁদবে।
<|endoftext|>
<|startoftext|>


 আমরা ছিলেম প্রতিবেশী।
             যখন-তখন দুই বাসার সীমা ডিঙিয়ে
            যা-খুশি করে বেড়াত কনি,
              খালি পা, খাটো-ফ্রক-পরা মেয়ে;
দুষ্টু চোখদুটো।
                          যেন কালো আগুনের ফিনকি-ছড়ানো।
                          ছিপ্‌ছিপে শরীর।
                     ঝাঁকড়া চুল চায় না শাসন মানতে,
              বেণী বাঁধতে মাকে পেতে হত দুঃখ।
                     সঙ্গে সঙ্গে সারাক্ষণ লাফিয়ে বেড়াত
            কোঁকড়া-লোম-ওআলা বেঁটে জাতের কুকুরটা--
                        ছন্দের মিলে বাঁধা।
                              দুজনে যেন একটি দ্বিপদী।
         আমি ছিলেম ভালো ছেলে
            ক্লাসের দৃষ্টান্তস্থল।
             আমার সেই শ্রেষ্ঠতার
                     কোনো দাম ছিল না ওর কাছে।
             যে বছর প্রোমোশন পাই দু ক্লাস ডিঙিয়ে
            লাফিয়ে গিয়ে ওকে জানাই,
              ও বলে, "ভারি তো!
                        কী বলিস টেমি।"
              ওর কুকুরটা ডেকে ওঠে,
                         "ঘেউ।"
  ও ভালোবাসত হঠাৎ ভাঙতে আমার দেমাক,
           রুখিয়ে তুলতে ঠাণ্ডা ছেলেটাকে;
            যেমন ভালোবাসত
         দম্‌ করে ফাটিয়ে দিতে মাছের পটকা।
          ওকে জব্দ করার চেষ্টা
         ঝরনার গায়ে নুড়ি ছুঁড়ে মারা।
             কলকল হাসির ধারায়
              বাধা দিত না কিছুতেই।
মুখস্ত করতে বসেছি সংস্কৃত শব্দরূপ
             চেঁচিয়ে চেঁচিয়ে মাথা দুলিয়ে দুলিয়ে;
              ও হঠাৎ কখন দুম করে
                     পিঠে মেরে গেল কিল
                         অত্যন্ত প্রাকৃত রীতিতে।
             সংস্কৃতের অপভ্রংশ
                   মুখ থেকে ভ্রষ্ট হবার পূর্বেই
                       বেণীটুকুর দোলন দেখিয়ে দিল দৌড়।
         মেয়ের হাতের সহাস্য অপমান
          সহজে সম্ভোগ করবার বয়স
            তখনো আমার ছিল অল্প দূরে।
         তাই শাসনকর্তা ছুটত ওর অনুসরণে,
             প্রায় পৌঁছতে পারে নি লক্ষ্যে।
           ওর বিলীয়মান শব্দভেদী হাসি
                     শুনেছি দূর থেকে,
              হাতের কাছে পাই নি
            কোনো দায়িত্ববিশিষ্ট জীব--
              কোনো বেদনাবিশিষ্ট সত্তা।
  এমনিতরো ছিল আমাদের আদ্যযুগ,
         ছোটোমেয়ের উৎপাতে ব্যতিব্যস্ত।
             দুরন্তকে শাসনের ইচ্ছা করেছি
              পুরুষোচিত অসহিষ্ণুতায়;
         শুনেছি ব্যর্থচেষ্টার জবাবে
             তীব্রমধুর কণ্ঠে,
              "দুয়ো দুয়ো দুয়ো।"
             বাইরে থেকে হারের পরিমাণ
              বেড়ে চলেছে যখন
            তখন হয়তো জিত হয়েছে শুরু
                        ভিতর থেকে।
সেই বেতার-বার্তার কান খোলে নি তখনো,
                       যদিও প্রমাণ হচ্ছিল জড়ো।
              ইতিমধ্যে আমাদের জীবননাট্যে
                         সাজ হয়েছে বদল।
                       ও পরেছে শাড়ি,
                        আঁচলে বিঁধিয়েছে ব্রোচ,
              বেণী জড়িয়েছে হাল ফেশানের খোঁপায়।
                     আমি ধরেছি থাকি রঙের খাটো প্যান্ট্‌
                         আর খেলোয়াড়ের জামা
                        ফুটবল-বলরামের নকলে।
                       ভিতরের দিকে ভাবের হাওয়ারও
                          বদল হল শুরু,
                         কিছু তার পাওয়া যায় পরিচয়।
              একদিন কনির বাবা পড়ছেন বসে
                    ইংরেজি সাপ্তাহিক।
             বড়ো লোভ আমার ওই ছবির কাগজটার 'পরে।
              আমি লুকিয়ে পিছনে দাঁড়িয়ে দেখছি
                       উড়ো জাহাজের নক্‌শা।
                     জানতে পেরে তিনি উঠলেন হেসে।
             তিনি ভাবতেন, ছেলেটার বিদ্যার দম্ভ বেশি।
              সেটা তাঁরও ছিল ব'লেই
                       আর কারও পারতেন না সইতে।
              কাগজখানা তুলে ধরে বললেন,
                       "বুঝিয়ে দাও তো বাপু, এই ক'টা লাইন,
                        দেখি তোমার ইংরেজি বিদ্যে।"
              নিষ্ঠুর অক্ষরগুলোর দিকে তাকিয়ে
                    মুখ লাল করে উঠতে হল ঘেমে।
                          ঘরের এক কোণে বসে
একলা করছিল কড়িখেলা
                              আমার অপমানের সাক্ষী কনি।
                                দ্বিধা হল না পৃথিবী,
                       অবিচলিত রইল চার দিকের নির্মম জগৎ।
             পরদিন সকালে উঠে দেখি,
              সেই কাগজখানা আমার টেবিলে--
                       শিবরামবাবুর ছবির কাগজ।
             এত বড়ো দুঃসাহসের গভীর রসের উৎস কোথায়,
                       তার মূল্য কত,
            সেদিন বুঝতে পারে নি বোকা ছেলে।
                       ভেবেছিলেম, আমার কাছে কনির
                      এ শুধু স্পর্ধার বড়াই।
         দিনে দিনে বয়স বাড়ছে
             আমাদের দুজনের অগোচরে,
              তার জন্যে দায়িক নই আমরা।
            বয়স-বাড়ার মধ্যে অপরাধ আছে
                     এ কথা লক্ষ্য করি নি নিজে,
                         করেছেন শিবরামবাবু।
             আমাকে স্নেহ করতেন কনির মা,
         তার জবাবে ঝাঁঝিয়ে উঠত তাঁর স্বামীর প্রতিবাদ।
             একদিন আমার চেহারা নিয়ে খোঁটা দিয়ে
              শিবরামবাবু বলছিলেন তাঁর স্ত্রীকে,
                       আমার কানে গেল--
              "টুকটুকে আমের মতো ছেলে
                         পচতে করে না দেরি,
                          ভিতরে পোকার বাসা।"
             আমার 'পরে ওঁর ভাব দেখেবাবা প্রায় বলতেন রেগে,
                "লক্ষ্মীছাড়া, কেন যাস ওদের বাড়ি।"
                        ধিক্কার হত মনে,
                       বলতেম দাঁত কামড়ে,
                        "যাব না আর কক্‌খনো।"
                        যেতে হত দুদিন বাদেই
                       কুলতলার গলি দিয়ে লুকিয়ে।
              মুখ বাঁকিয়ে বসে রইত কনি
                       দুদিন না-আসার অপরাধে।
              হঠাৎ বলে উঠত,
                       "আড়ি, আড়ি, আড়ি।"
              আমি বলতুম, "ভারি তো।"
             ঘাড় বাঁকিয়ে তাকাতুম আকাশের দিকে।
         একদিন আমাদের দুই বাড়িতেই এল
            বাসা ভাঙবার পালা।
             এঞ্জিনিয়র শিবরামবাবু যাবেন পশ্চিমে
              কোন্‌ শহরে আলো-জ্বালার কারবারে।
             আমরা চলেছি কলকাতায়;
           গ্রামের ইস্কুলটা নয় বাবার মনের মতো।
             চলে যাবার দুদিন আগে
         কনি এসে বললে, "এস আমাদের বাগানে।"
             আমি বললাম "কেন।"
         কনি বললে, "চুরি করব দুজনে মিলে;
              আর তো পাব না এমন দিন।"
             বললেম, "কিন্তু তোমার বাবা--"
              কনি বললে, "ভীতু।"
            আমি বললেম মাথা বাঁকিয়ে,
                       "একটুও না।"
শিবরামবাবুর শখের বাগান ফলে আছে ভরে।
           কনি শুধোল, "কোন্‌ ফল ভালোবাস সব চেয়ে।"
           আমি বললেম, "ওই মজঃফরপুরের লিচু।"
            কনি বললে, "গাছে চড়ে পাড়তে থাকো,
                         ধরে রইলেম ঝুড়ি।"
                     ঝুড়ি প্রায় ভরেছে,
                   হঠাৎ গর্জন উঠল "কে রে"--
                       স্বয়ং শিবরামবাবু।
           বললেন, "আর কোনো বিদ্যা হবে না বাপু,
                     চুরি বিদ্যাই শেষ ভরসা।"
           ঝুড়িটা নিয়ে গেলেন তিনি
            পাছে ফলবান হয় পাপের চেষ্টা।
                     কনির দুই চোখ দিয়ে
             মোটা মোটা ফোঁটায়
                     জল পড়তে লাগল নিঃশব্দে;
            গাছের গুঁড়িতে ঠেস দিয়ে
              অমন অচঞ্চল কান্না
                       দেখি নি ওর কোনোদিন।
  তার পরে মাঝখানে অনেকখানি ফাঁক।
          বিলেত থেকে ফিরে এসে দেখি
                 কনির হয়েছে বিয়ে।
           মাথায় উঠেছে লালপেড়ে আঁচল।
                    কপালে কুঙ্কুম,
                     শান্তগভীর চোখের দৃষ্টি,
                         স্বর হয়েছে গম্ভীর।
        আমি কলকাতায় রসায়নের কারখানায়
                     ওষুধ বানিয়ে থাকি।
           আমার দিনের পর দিন চলেছে
              কর্মচক্রের স্নেহহীন কর্কশধ্বনিতে।
একদিন কনির কাছ থেকে চিঠিতে এল
                       দেখা করতে অনুনয়।
             গ্রামের বাড়িতে ভাগনির বিয়ে,
              স্বামী পায় নি ছুটি,
                       ও একা এসেছে মায়ের কাছে।
              বাবা গেছেন হুঁশিয়ারপুরে
             বিবাহে মতবিরোধের আক্রোশে।
  অনেক দিন পরে এসেছি গ্রামে,
             এসেছি প্রতিবেশিনীর সেই বাড়িতে।
  ঘাটের পাশে ঢালু পাড়িতে
             ঝুঁকে রয়েছে সেই হিজল গাছ জলের দিকে,
         পুকুর থেকে আসছে
               সেই পুরোনো কালের মিষ্টি গন্ধ শ্যাওলার।
           আর সিসুগাছের ডালে দুলছে
              সেই দোলনাটা আজও।
             কনি প্রণাম করে বললে,"অমলদাদা,
                       থাকি দূর দেশে,
           ভাইফোঁটার দিনে পাব তোমায় নেই সে আশা।
  আজ অদিনে মেটাব আমার সাধ, তাই ডেকেছি।"
           বাগানে আসন পড়েছে অশত্থতলার চাতালে।
              অনুষ্ঠান হল সারা;
             পায়ের কাছে কনি রাখলে একটি ঝুড়ি,
              সে ঝুড়ি লিচুতে ভরা।
             বললে, "সেই লিচু।"
           আমি বললেম, "ঠিক সে লিচু নয় বুঝি।"
              কনি বললে,"কী জানি।"
                         বলেই দ্রুত গেল চলে।
<|endoftext|>
<|startoftext|>


 কল্যাণীয় শ্রীযুক্ত যতীন্দ্রমোহন বাগচীর সংবর্ধনা উপলক্ষে
আমরা তো আজ পুরাতনের কোঠায়,
               নবীন বটে ছিলেম কোনো কালে।
বসন্তে আজ কত নূতন বোঁটায়
               ধরল কুঁড়ি বাণীবনের ডালে।
কত ফুলের যৌবন যায় চুকে
               একবেলাকার মৌমাছিদের প্রেমে,
মধুর পালা রেণুকণার মুখে
               ঝরা পাতায় ক্ষণিকে যায় থেমে।
      
ফাগুনফুলে ভরেছিলে সাজি,
               শ্রাবণমাসে আনো ফলের ভিড়।
সেতারেতে ইমন উঠে বাজি
               সুরবাহারে দিক কানাড়ার মিড়।
<|endoftext|>
<|startoftext|>


আমরা দুজন একটি গাঁয়ে থাকি
            সেই আমাদের একটিমাত্র সুখ,
তাদের গাছে গায় যে দোয়েল পাখি
            তাহার গানে আমার নাচে বুক।
তাহার দুটি পালন-করা ভেড়া
            চরে বেড়ায় মোদের বটমূলে,
যদি ভাঙে আমার খেতের বেড়া
            কোলের 'পরে নিই তাহারে তুলে।
 
                  আমাদের এই গ্রামের নামটি খঞ্জনা,
                  আমাদের এই নদীর নাম অঞ্জনা,
                  আমার নাম তো জানে গাঁয়ের পাঁচ জনে--
                  আমাদের সেই তাহার নামটি রঞ্জনা।
 
দুইটি পাড়ায় বড়োই কাছাকাছি,
            মাঝে শুধু একটি মাঠের ফাঁক--
তাদের বনের অনেক মধুমাছি
            মোদের বনে বাঁধে মধুর চাক।
তাদের ঘাটে পূজার জবামালা
            ভেসে আসে মোদের বাঁধা ঘাটে,
তাদের পাড়ার কুসুম-ফুলের ডালা
            বেচতে আসে মোদের পাড়ার হাটে।
 
                  আমাদের এই গ্রামের নামটি খঞ্জনা,
                  আমাদের এই নদীর নাম অঞ্জনা,
                  আমার নাম তো জানে গাঁয়ের পাঁচ জনে--
                  আমাদের সেই তাহার নামটি রঞ্জনা।
 
আমাদের এই গ্রামের গলি-'পরে
            আমের বোলে ভরে আমের বন,
তাদের খেতে যখন তিসি ধরে
            মোদের খেতে তখন ফোটে শণ।
তাদের ছাদে যখন ওঠে তারা  
            আমার ছাদে দখিন হাওয়া ছোটে।
তাদের বনে ঝরে শ্রাবণধারা,
            আমার বনে কদম ফুটে ওঠে।
 
                  আমাদের এই গ্রামের নামটি খঞ্জনা,
                  আমাদের এই নদীর নামটি অঞ্জনা,
                  আমার নাম তো জানে গাঁয়ের পাঁচ জনে--
                  আমাদের সেই তাহার নামটি রঞ্জনা।
<|endoftext|>
<|startoftext|>


আমরা দুজনা স্বর্গ-খেলনা
           গড়িব না ধরণীতে,
মুগ্ধ ললিত অশ্রুগলিত গীতে।
           পঞ্চশরের বেদনামাধুরী দিয়ে
           বাসররাত্রি রচিব না মোরা প্রিয়ে;
ভাগ্যের পায়ে দুর্বলপ্রাণে
           ভিক্ষা না যেন যাচি।
কিছু নাই ভয়, জানি নিশ্চয়
           তুমি আছ, আমি আছি।
উড়াব ঊর্ধ্বে প্রেমের নিশান
           দুর্গম পথমাঝে
দুর্দম বেগে, দুঃসহতম কাজে।
           রুক্ষ দিনের দুঃখ পাই তো পাব,
           চাই না শান্তি, সান্ত্বনা নাহি চাব।
পাড়ি দিতে নদী হাল ভাঙে যদি,
           ছিন্ন পালের কাছি,
মৃত্যুর মুখে দাঁড়ায়ে জানিব--
           তুমি আছ, আমি আছি।
দুজনের চোখে দেখেছি জগৎ,
           দোঁহারে দেখেছি দোঁহে--
মরুপথতাপ দুজনে নিয়েছি সহে।
           ছুটি নি মোহন-মরীচিকা-পিছে-পিছে,
           ভুলাই নি মন সত্যেরে করি মিছে--
এই গৌরবে চলিব এ ভবে
           যতদিন দোঁহে বাঁচি।
এ বাণী, প্রেয়সী, হোক মহীয়সী--
           তুমি আছ, আমি আছি।
<|endoftext|>
<|startoftext|>


আমরা      বেঁধেছি কাশের গুচ্ছ, আমরা
                               গেঁথেছি শেফালিমালা।
                         নবীন ধানের মঞ্জরী দিয়ে
                               সাজিয়ে এনেছি ডালা।
                         এসো গো শারদলক্ষ্মী, তোমার
                               শুভ্র মেঘের রথে,
                         এসো  নির্মল নীল পথে,
                         এসো  ধৌত শ্যামল
                            আলো-ঝলমল
                               বনগিরিপর্বতে।
                         এসো   মুকুটে পরিয়া শ্বেত শতদল
                               শীতল-শিশির-ঢালা।
 
              ঝরা মালতীর ফুলে
আসন বিছানো নিভৃত কুঞ্জে
              ভরা গঙ্গার কূলে
ফিরিছে মরাল ডানা পাতিবারে
                         তোমার চরণমূলে।
গুঞ্জরতান তুলিয়ো তোমার
সোনার বীণার তারে
                         মৃদু মধু ঝংকারে,
হাসিঢালা সুর গলিয়া পড়িবে
                         ক্ষণিক অশ্রুধারে।
                                  রহিয়া রহিয়া যে পরশমণি
                                             ঝলকে অলককোণে,
                                  পলকের তরে সকরুণ করে
                                             বুলায়ো বুলায়ো মনে--
                                  সোনা হয়ে যাবে সকল ভাবনা,
                                             আঁধার হইবে আলা।
<|endoftext|>
<|startoftext|>


আমাকে এনে দিল এই বুনো চারাগাছটি ।
                       পাতার রঙ হলদে-সবুজ,
            ফুলগুলি যেন আলো পান করবার
শিল্প-করা পেয়ালা,বেগুনি রঙের
                       প্রশ্ন করি "নাম কী',
                       জবাব নেই কোনোখানে ।
ও আছে বিশ্বের অসীম অপরিচিতের মহলে
          যেখানে আছে আকাশের নামহারা তারা ।
             আমি ওকে ধরে এনেছি একটি ডাক-নামে
                  আমার একলা জানার নিভৃতে ।
                      ওর নাম পেয়ালী ।
বাগানের নিমন্ত্রণে এসেছে ডালিয়া, এসেছে ফুশিয়া,
                       এসেছে ম্যারিগোল্ড্‌,
ও আছে অনাদরের অচিহ্নিত স্বাধীনতায়,
                         জাতে বাঁধা পড়ে নি;
                         ও বাউল,ও অসামাজিক ।
 
দেখতে দেখেতে ওই খসে পড়ল ফুল ।
            যে শব্দটুকু হল বাতাসে
                          কানে  এল না ।
ওর কুষ্ঠির রাশিচক্র যে নিমেষগুলির সমবায়ে
                    অণুপরিমাণ তার অঙ্ক,
ওর বুকের গভীরে যে মধু আছে
                    কণাপরিমাণ  তার বিন্দু ।
একটুকু কালের মধ্যে সম্পূর্ণ ওর যাত্রা,
               একটি কল্পে যেমন সম্পূর্ণ
              আগুনের-পাপড়ি-মেলা সূর্যের বিকাশ ।
ওর ইতিহাসটুকু অতি ছোটো পাতার কোণে
             বিশ্বলিপিকারের অতি ছোটো কলমে লেখা ।
তবু তারই সঙ্গে সঙ্গে উদ্‌ঘাটিত হচ্ছে বৃহৎ ইতিহাস,
            দৃষ্টি চলে না এক পৃষ্ঠা থেকে অন্য পৃষ্ঠায় ।
                           শতাব্দীর যে নিরন্তর স্রোত বয়ে চলেছে
            বিলম্বিত তালের  তরঙ্গের মতো,
                       যে ধারায় উঠল নামল কত শৈলশ্রেণী,
                 সাগরে মরুতে কত হল বেশপরিবর্তন,
সেই নিরবধি কালেরই দীর্ঘ প্রবাহে এগিয়ে এসেছে
          এই ছোটো ফুলটির  আদিম সংকল্প
                    সৃষ্টির ঘাতপ্রতিঘাতে ।
 
   লক্ষ লক্ষ বৎসর  এই ফুলের ফোটা-ঝরার পথে
          সেই পুরাতনসংকল্প রয়েছে নুতন,রয়েছে সজীবসচল
                           ওর শেষ সমাপ্ত ছবি আজও দেয় নি দেখা ।
   এই দেহহীন সংকল্প,সেই রেখাহীন ছবি
                       নিত্য হয়ে আছে কোন্‌অদৃশ্যেরধ্যানে!
                                 যে অদৃশ্যের অন্তহীন কল্পনায় আমি আছি,
                                  যে অদৃশ্যে বিধৃত সকল মানুষের ইতিহাস
                                                     অতীতে ভবিষ্যতে ।
<|endoftext|>
<|startoftext|>


আমাকে শুনতে দাও,
                     আমি কান পেতে আছি।
                         পড়ে আসছে বেলা;
              পাখিরা গেয়ে নিচ্ছে দিনের শেষে
                কণ্ঠের সঞ্চয় উজাড়-করে-দেবার গান।
                         ওরা আমার দেহ-মনকে নিল টেনে
                  নানা সুরের, নানা রঙের,
                           নানা খেলার
                            প্রাণের মহলে।
                ওদের ইতিহাসের আর কোনো সাড়া নেই,
                কেবল এইটুকু কথা--
                        আছি, আমরা আছি, বেঁচে আছি,
                  বেঁচে আছি এই আশ্চর্য মুহূর্তে।--
                       এই কথাটুকু পৌঁছল আমার মর্মে।
             বিকালবেলায় মেয়েরা জল ভরে নিয়ে যায় ঘটে,
                   তেমনি করে ভরে নিচ্ছি প্রাণের এই কাকলি
                          আকাশ থেকে
                                   মনটাকে ডুবিয়ে দিয়ে।
            আমাকে একটু সময় দাও।
                আমি মন পেতে আছি।
ভাঁটা-পড়া বেলায়,
              ঘাসের উপরে ছড়িয়ে-পড়া বিকেলের আলোতে
                      গাছেদের নিস্তব্ধ খুশি,
                মজ্জার মধ্যে লুকোনো খুশি,
                      পাতায় পাতায় ছড়ানো খুশি।
            আমার প্রাণ নিজেকে বাতাসে মেলে দিয়ে
                নিচ্ছে বিশ্বপ্রাণের স্পর্শরস
                         চেতনার মধ্যে দিয়ে ছেঁকে।
                এখন আমাকে বসে থাকতে দাও,
                                   আমি চোখ মেলে থাকি।
                                    তোমরা এসেছ তর্ক নিয়ে।
                                   আজ দিনান্তের এই পড়ন্ত রোদ্দুরে
                                    সময় পেয়েছি একটুখানি;
                                এর মধ্যে ভালো নেই, মন্দ নেই,
                                    নিন্দা নেই, খ্যাতি নেই।
                                   দ্বন্দ্ব নেই, দ্বিধা নেই--
                                    আছে বনের সবুজ,
                                জলের ঝিকিমিকি--
                                   জীবনস্রোতের উপর তলে
                   অল্প একটু কাঁপন, একটু কল্লোল,
                         একটু ঢেউ।
                    আমার এই একটুখানি অবসর
                             উড়ে চলেছে
                    ক্ষণজীবী পতঙ্গের মতো
              সূর্যাস্তবেলার আকাশে
                       রঙিন ডানার শেষ খেলা চুকিয়ে দিতে--
                               বৃথা প্রশ্ন কোরো না।
                  বৃথা এনেছ তোমাদের যত দাবি।
               আমি বসে আছি বর্তমানের পিছন মুখে
অতীতের দিকে গড়িয়ে-পড়া ঢালুতটে।
                       নানান বেদনায় ধেয়ে-বেড়ানো প্রাণ
                        একদিন করে গেছে লীলা
              ওই বনবীথির ডাল দিয়ে বিনুনি-করা
                                       আলোছায়ায়।
             আশ্বিনে দুপুর বেলা
              এই কাঁপনলাগা ঘাসের উপর,
                       মাঠের পারে, কাশের বনে,
                        হাওয়ায় হাওয়ায় স্বগত উক্তি
                       মিলেছে আমার জীবনবীণার ফাঁকে ফাঁকে।
                যে সমস্যাজাল
              সংসারের চারি দিকে পাকে-পাকে জড়ানো
                        তার সব গিঁঠ গেছে ঘুচে।
              যাবার পথের যাত্রী পিছনে যায় নি ফেলে
                কোনো উদ্‌যোগ, কোনো উদ্‌বেগ, কোনো আকাঙক্ষা;
                       কেবল গাছের পাতার কাঁপনে
                               এই বাণীটি রয়ে গেছে--
                                             তারাও ছিল বেঁচে,
                         তারা যে নেই তার চেয়ে সত্য ওই কথাটি।
                          শুধু আজ অনুভবে লাগে
                         তাদের কাপড়ের রঙের আভাস,
                          পাশ দিয়ে চলে যাওয়ার হাওয়া,
                                   চেয়ে দেখার বাণী,
                                    ভালোবাসার ছন্দ--
                          প্রাণগঙ্গার পূর্বমুখী ধারায়
                                   পশ্চিম প্রাণের যমুনার স্রোত।
<|endoftext|>
<|startoftext|>


আমাদের এই নদীর কূলে
            নাইকো স্নানের ঘাট,
            ধূধূ করে মাঠ।
ভাঙা পাড়ির গায়ে শুধু
            শালিখ লাখে লাখে
            খোপের মধ্যে থাকে।
সকালবেলা অরুণ আলো
            পড়ে জলের 'পরে,
         নৌকা চলে দু-একখানি
            অলস বায়ু-ভরে।
আঘাটাতে বসে রইলে,
            বেলা যাচ্ছে বয়ে--
দাও গো মোরে কয়ে
ভাঙন-ধরা কূলে তোমার
            আর কিছু কি চাই?
 
                        সে কহিল,ভাই,
            না ই, না ই, নাই গো আমার
                        কিছুতে কাজ নাই।
 
আমাদের এ নদীর কূলে
            ভাঙা পাড়ির তল,
            ধেনু খায় না জল।
দূর গ্রামের দু-একটি ছাগ
            বেড়ায় চরি চরি
            সারা দিবস ধরি।
জলের 'পরে বেঁকে-পড়া
            খেজুর-শাখা হতে
ক্ষণে ক্ষণে মাছরাঙাটি
            ঝাঁপিয়ে পড়ে স্রোতে।
ঘাসের 'পরে অশথতলে
            যাচ্ছে বেলা বয়ে--
            দাও আমারে কয়ে
আজকে এমন বিজন প্রাতে
            আর কারে কি চাই?
 
                        সে কহিল, ভাই,
            না ই, না ই, নাই গো আমার
                        কারেও কাজ নাই।
<|endoftext|>
<|startoftext|>


আমাদের এই পল্লিখানি পাহাড় দিয়ে ঘেরা,
দেবদারুর কুঞ্জে ধেনু চরায় রাখালেরা।
কোথা হতে চৈত্রমাসে                 হাঁসের শ্রেণী উড়ে আসে,
অঘ্রানেতে আকাশপথে যায় যে তারা কোথা
আমরা কিছুই জানি নেকো সেই সুদূরের কথা।
আমরা জানি গ্রাম ক'খানি, চিনি দশটি গিরি--
মা ধরণী রাখেন মোদের কোলের মধ্যে ঘিরি।
 
সে ছিল ওই বনের ধারে ভুট্টাখেতের পাশে
যেখানে ওই ছায়ার তলে জলটি ঝ'রে আসে।
ঝর্না হতে আনতে বারি               জুটত হোথা অনেক নারী,
উঠত কত হাসির ধ্বনি তারি ঘরের দ্বারে--
সকাল-সাঁঝে আনাগোনা তারি পথের ধারে।
মিশত কুলুকুলুধ্বনি তারি দিনের কাজে,
ওই রাগিনী পথ হারাত তারি ঘুমের মাঝে।
 
সন্ধ্যাবেলায় সন্ন্যাসী এক, বিপুল জটা শিরে,
মেঘে-ঢাকা শিখর হতে নেমে এলেন ধীরে।
বিস্ময়েতে আমরা সবে           শুধাই, "তুমি কে গো হবে।'
বসল যোগী নিরুত্তরে নির্ঝরিণীর কূলে
নীরবে সেই ঘরের পানে স্থির নয়ন তুলে।
অজানা কোন্‌ অমঙ্গলে বক্ষ কাঁপে ডরে--
রাত্রি হল, ফিরে এলেম যে যার আপন ঘরে।
 
পরদিনে প্রভাত হল দেবদারুর বনে,
ঝর্নাতলায় আনতে বারি জুটল নারীগণে।
দুয়ার খোলা দেখে আসি--           নাই সে খুশি, নাই সে হাসি,
জলশূন্য কলসখানি গড়ায় গৃহতলে,
নিব-নিব প্রদীপটি সেই ঘরের কোণে জ্বলে।      
কোথায় সে যে চলে গেল রাত না পোহাতেই,
শূন্য ঘরের দ্বারের কাছে সন্ন্যাসীও নেই।
 
চৈত্রমাসে রৌদ্র বাড়ে, বরফ গ'লে পড়ে--
ঝর্নাতলায় বসে মোরা কাঁদি তাহার তরে।
আজিকে এই তৃষার দিনে           কোথায় ফিরে নিঝর বিনে,
শুষ্ক কলস ভরে নিতে কোথায় পাবে ধারা।
কে জানে সে নিরুদ্দেশে কোথায় হল হারা।
কোথাও কিছু আছে কি গো, শুধাই যারে তারে--
আমাদের এই আকাশ-ঢাকা দশ পাহাড়ের পারে।
 
গ্রীষ্মরাতে বাতায়নে বাতাস হু হু করে,
বসে আছি প্রদীপ-নেবা তাহার শূন্য ঘরে।
শুনি বসে দ্বারের কাছে               ঝর্না যেন তারেই যাচে--
বলে, "ওগো, আজকে তোমার নাই কি কোনো তৃষা।
জলে তোমার নাই প্রয়োজন, এমন গ্রীষ্মনিশা?'
আমিও কেঁদে কেঁদে বলি, "হে অজ্ঞাতচারী,
তৃষ্ণা যদি হারাও তবু ভুলো না এই বারি।'
 
হেনকালে হঠাৎ যেন লাগল চোখে ধাঁধা,
চারি দিকে চেয়ে  দেখি নাই পাহাড়ের বাধা।
ওই-যে আসে, কারে দেখি--   আমাদের যে ছিল সে কি।
ওগো, তুমি কেমন আছ, আছ মনের সুখে?
খোলা আকাশতলে হেথা ঘর কোথা কোন্‌ মুখে?
নাইকো পাহাড়, কোনোখানে ঝর্না নাহি ঝরে,
তৃষ্ণা পেলে কোথায় যাবে বারিপানের তরে?
 
সে কহিল, "যে ঝর্না বয় সেথা মোদের দ্বারে,
নদী হয়ে সে'ই চলেছে হেথা উদার ধারে।
সে আকাশ সেই পাহাড় ছেড়ে              অসীম-পানে গেছে বেড়ে
সেই ধরারেই নাইকো হেথা পাষাণ-বাঁধা বেঁধে।'
"সবই আছে, আমরা তো নেই' কইনু তারে কেঁদে।
সে কহিল করুণ হেসে, "আছ হৃদয়মূলে।'
স্বপন ভেঙে চেয়ে দেখি আছি ঝর্নাকূলে।
<|endoftext|>
<|startoftext|>


আমাদের কালে গোষ্ঠে যখন সাঙ্গ হল
               সকালবেলার প্রথম দোহন,
        ভোরবেলাকার ব্যাপারীরা
               চুকিয়ে দিয়ে গেল প্রথম কেনা বেচা,
        তখন কাঁচা রৌদ্রে বেরিয়েছি রাস্তায়,
               ঝুড়ি হাতে হেঁকেছি আমার কাঁচা ফল নিয়ে--
        তাতে কিছু হয়তো ধরেছিল রঙ, পাক ধরে নি।
    তার পর প্রহরে প্রহরে ফিরেছি পথে পথে;
কত লোক কত বললে, কত নিলে, কত ফিরিয়ে দিলে,
        ভোগ করলে দাম দিলে না, সেও কত লোক--
                   সে কালের দিন হল সারা।
 
কাল আপন পায়ের চিহ্ন যায় মুছে মুছে,
        স্মৃতির বোঝা আমরাই বা জমাই কেন,
    এক দিনের দায় টানি কেন আর-এক দিনের 'পরে,
দেনা-পাওনা চুকিয়ে দিয়ে হাতে হাতে
        ছুটি নিয়ে যাই না কেন সামনের দিকে চেয়ে।
সেদিনকার উদ্‌বৃত্ত নিয়ে নূতন কারবার জমবে না
               তা নিলেম মেনে।
        তাতে কী বা আসে যায়।
দিনের পর দিন পৃথিবীর বাসাভাড়া
               দিতে হয় নগদ মিটিয়ে।
তার পর শেষ দিনে দখলের জোর জানিয়ে
               তালা বন্ধ করবার ব্যর্থ প্রয়াস,
                কেন সেই মূঢ়তা।
 
               তাই প্রথম ঘণ্টা বাজল যেই
        বেরিয়েছিলেম হিসেব চুকিয়ে দিয়ে।
দরজার কাছ পর্যন্ত এসে যখন ফিরে তাকাই,
               তখন দেখি তুমি যে আছ
                   এ কালের আঙিনায় দাঁড়িয়ে।
    তোমার সঙ্গীরা একদিন যখন হেঁকে বলবে
        আর আমাকে নেই প্রয়োজন,
               তখন ব্যথা লাগবে তোমারই মনে
                   এই আমার ছিল ভয়--
                       এই আমার ছিল আশা।
               যাচাই করতে আস নি তুমি--
    তুমি দিলে গ্রন্থি বেঁধে তোমার কালে আমার কালে হৃদয় দিয়ে।
দেখলেম ওই বড়ো বড়ো চোখের দিকে তাকিয়ে,
    করুণ প্রত্যাশা তো এখনো তার পাতায় আছে লেগে।
 
    তাই ফিরে আসতে হল আর একবার।
               দিনের শেষে নতুন পালা আবার করেছি শুরু
                           তোমারি মুখ চেয়ে,
                   ভালোবাসার দোহাই মেনে।
আমার বাণীকে দিলেম সাজ পরিয়ে
        তোমাদের বাণীর অলংকারে--
    তাকে রেখে দিয়ে গেলেম পথের ধারে পান্থশালায়,
        পথিক বন্ধু, তোমারি কথা মনে ক'রে।
    যেন সময় হলে একদিন বলতে পার
        মিটল তোমাদেরও প্রয়োজন,
               লাগল তোমাদেরও মনে।
দশ জনের খ্যাতির দিকে হাত বাড়াবার দিন নেই আমার।
    কিন্তু তুমি আমাকে বিশ্বাস করেছিলে প্রাণের টানে--
        সেই বিশ্বাসকে কিছু পাথেয় দিয়ে যাব এই ইচ্ছা।
 
               যেন গর্ব করে বলতে পার
                       আমি তোমাদেরও বটে,
        এই বেদনা মনে নিয়ে নেমেছি এই কালে--
               এমন সময় পিছন ফিরে দেখি তুমি নেই।
                   তুমি গেলে সেইখানেই
    যেখানে আমার পুরোনো কাল অবগুণ্ঠিত মুখে চলে গেল,
        যেখানে পুরাতনের গান রয়েছে চিরন্তন হয়ে।
আর, একলা আমি আজও এই নতুনের ভিড়ে বেড়াই ধাক্কা খেয়ে,
                       যেখানে আজ আছে কাল নেই।
<|endoftext|>
<|startoftext|>


আমায়  অমনি খুশি করে রাখো
                কিছুই না দিয়ে--
            শুধু তোমার বাহুর ডোরে
                বাহু বাঁধিয়ে।
            এমনি ধূসর মাঠের পারে
            এমনি সাঁঝের অন্ধকারে
            বাজাও আমার প্রাণের তারে
                গভীর ঘা দিয়ে।
  আমায়  অমনি রাখো বন্দী করে
                কিছুই না দিয়ে।
 
  আমি    আপনাকে আজ বিছিয়ে দেব
                কিছুই না করি,
            দু হাত মেলে দিয়ে, তোমার
                চরণ পাকড়ি।
            আষাঢ়-রাতের সভায় তব
            কোনো কথাই নাহি কব,
            বুক দিয়ে সব চেপে লব
                নিখিল আঁকড়ি।
  আমি    রাতের সাথে মিশিয়ে রব
                কিছুই না করি।
 
  আজ    বাদল-হাওয়ায় কোথা রে জুঁই
                গন্ধে মেতেছে।
            লুপ্ত তারার মালা কে আজ
                     লুকিয়ে গেঁথেছে।
            আজি নীরব অভিসারে
            কে চলেছে আকাশপারে,
            কে আজি এই অন্ধকারে
                শয়ন পেতেছে।
  আজ    বাদল-হাওয়ায় জুঁই আপনার
                গন্ধে মেতেছে।
 
  ওগো,  আজকে আমি  সুখে রব
                কিছুই না নিয়ে--
            আপন হতে আপন-মনে
                সুধা ছানিয়ে।
            বনে হতে বনান্তরে
            ঘনধারায় বৃষ্টি ঝরে
            নিদ্রাবিহীন নয়ন-'পরে
                স্বপন বানিয়ে।
  ওগো,  আজকে পরান ভরে লব
                কিছুই না নিয়ে।
<|endoftext|>
<|startoftext|>


আমায়           বাঁধবে যদি কাজের ডোরে
কেন             পাগল কর এমন ক'রে?
  বাতাস আনে কেন জানি
  কোন্‌ গগনের গোপন বাণী,
            পরানখানি দেয় যে ভ'রে।
            পাগল করে এমন ক'রে।
 
  সোনার আলো কেমনে হে,
  রক্তে নাচে সকল দেহে।
            কারে পাঠাও ক্ষণে ক্ষণে
            আমার খোলা বাতায়নে,
  সকল হৃদয় লয় যে হ'রে।
  পাগল করে এমন ক'রে।
<|endoftext|>
<|startoftext|>


আমায়      বোলো না গাহিতে বোলো না।
এ কি           শুধু হাসিখেলা, প্রমোদের মেলা
                       শুধু মিছে কথা ছলনা!
আমায়      বোলো না গাহিতে বোলো না।
এ যে        নয়নের জল, হতাশের শ্বাস,
            কলঙ্কের কথা, দরিদ্রের আশ,
এ যে        বুক-ফাটা দুখে গুমরিছে বুকে
                       গভীর মরমবেদনা।
এ কি        শুধু হাসিখেলা, প্রমোদের মেলা,
                       শুধু মিছে কথা ছলনা।
            এসেছি কি হেথা যশের কাঙালি
              কথা গেঁথে গেঁথে নিতে করতালি,
            মিছে কথা কয়ে মিছে যশ লয়ে
                       মিছে কাজে নিশিযাপনা।
            কে জাগিবে আজ, কে করিবে কাজ,
            কে ঘুচাতে চাহে জননীর লাজ--
            কাতরে কাঁদিবে, মা'র পায়ে দিবে
                       সকল প্রাণের কামনা।
এ কি        শুধু হাসিখেলা, প্রমোদের মেলা,
          শুধু মিছে কথা ছলনা!
<|endoftext|>
<|startoftext|>


আমায়               ভুলতে দিতে নাইকো তোমার ভয়।
আমার               ভোলার আছে অন্ত, তোমার
                                           প্রেমের তো নাই ক্ষয়।
         দূরে গিয়ে বাড়াই যে ঘুর,
         সে দূর শুধু আমারি দূর--
                     তোমার কাছে দূর কভু দূর নয়।
 
আমার               প্রাণের কুঁড়ি পাপড়ি নাহি খোলে,
তোমার          বসন্তবায় নাই কি গো তাই ব'লে?
    এই খেলাতে আমার সনে
    হার মানো যে ক্ষণে ক্ষণে,
                       হারের মাঝে আছে তোমার জয়।
<|endoftext|>
<|startoftext|>


আমায় যদি মনটি দেবে
            দিয়ো, দিয়ো মন--
মনের মধ্যে ভাবনা কিন্তু
            রেখো সারাক্ষণ।
খোলা আমার দুয়ারখানা,
            ভোলা আমার প্রাণ--
কখন যে কার আনাগোনা
            নইকো সাবধান।
পথের ধারে বাড়ি আমার,
            থাকি গানের ঝোঁকে--
বিদেশী সব পথিক এসে
               যেথা-সেথাই ঢোকে।
ভাঙে কতক, হারায় কতক
            যা আছে মোর দামি--
এমনি ক'রে একে একে
                 সর্বস্বান্ত আমি।
 
আমায় যদি মনটি দেবে দিয়ো, দিয়ো মন--
মনের মধ্যে ভাবনা কিন্তু রেখো সারাক্ষণ।
 
আমায় যদি মনটি দেবে
          নিষেধ তাহে নাই,
কিছুর তরে আমায় কিন্তু
          কোরো না কেউ দায়ী।
ভুলে যদি শপথ ক'রে
          বলি কিছু কবে,
সেটা পালন না করি তো
          মাপ করিতেই হবে।
ফাগুন মাসে পূর্ণিমাতে
             যে নিয়মটা চলে
রাগ কোরো না চৈত্র মাসে
            সেটা ভন্গ হলে।
কোনো দিন বা পূজার সাজি
            কুসুমে হয় ভরা,
কোনো দিন বা শূন্য থাকে--
               মিথ্যা সে দোষ ধরা।
 
আমায় যদি মনটি দেবে নিষেধ তাহে নাই,
কিছুর তরে আমায় কিন্তু কোরো না কেউ দায়ী।
 
আমায় যদি মনটি দেবে
            রাখিয়া যাও তবে,
দিয়েছ যে সেটা কিন্তু
            ভুলে থাকতে হবে।
দুটি চক্ষে বাজবে তোমার
            নবরাগের বাঁশি,
কণ্ঠে তোমার উচ্ছ্বসিয়া
            উঠবে হাসিরাশি।
প্রশ্ন যদি শুধাও কভু
            মুখটি রাখি বুকে,
মিথ্যা কোনো জবাব পেলে
            হেসো সকৌতুকে।
যে দুয়ারটা বন্ধ থাকে
            বন্ধ থাকতে দিয়ো,
আপনি যাহা এসে পড়ে
          তাহাই হেসে নিয়ো।
 
আমায় যদি মনটি দেবে, রাখিয়া যাও তবে--
দিয়েছ যে সেটা কিন্তু ভুলে থাকতে হবে।
<|endoftext|>
<|startoftext|>


আমায় রেখো না ধরে আর,
আর হেথা ফুল নাহি ফুটে।
হেমন্তের পড়িছে নীহার,
আমায় রেখো না ধরে আর।
যাই হেথা হতে যাই উঠে,
আমার স্বপন গেছে টুটে।
         কঠিন পাষাণপথে
যেতে হবে কোনোমতে
         পা দিয়েছি যবে।
একটি বসন্তরাতে
ছিলে তুমি মোর সাথে--
পোহালো তো, চলে যাও তবে।
<|endoftext|>
<|startoftext|>


আমার         আর হবে না দেরি--
আমি           শুনেছি ওই বাজে তোমার ভেরী।
    তুমি কি নাথ, দাঁড়িয়ে আছ আমার যাবার পথে।
    মনে হয় যে ক্ষণে ক্ষণে মোর বাতায়ন হতে
                    তোমায় যেন হেরি--
আমার         আর হবে না দেরি।
আমার         কাজ হয়েছে সারা,
এখন           প্রাণে বাঁশি বাজায় সন্ধ্যাতারা।
    দেবার মতো যা ছিল মোর নাই কিছু আর হাতে,
    তোমার আশীর্বাদের মালা নেব কেবল মাথে
                       আমার ললাট ঘেরি--
এখন           আর হবে না দেরি।
<|endoftext|>
<|startoftext|>


আমার এ গান ছেড়েছে তার
                    সকল অলংকার,
           তোমার কাছে রাখে নি আর
                    সাজের অহংকার।
             অলংকার যে মাঝে পড়ে
             মিলনেতে আড়াল করে,
             তোমার কথা ঢাকে যে তার
                    মুখর ঝংকার।
 
                               তোমার কাছে খাটে না মোর
                                             কবির গরব করা,
                               মহাকবি, তোমার পায়ে
                                             দিতে চাই যে ধরা।
                                 জীবন লয়ে যতন করি'
                                 যদি সকল বাঁশি গড়ি,
                                 আপন সুরে দিবে ভরি
                                             সকল ছিদ্র তার।
<|endoftext|>
<|startoftext|>


সন্ধ্যাসূর্যের প্রতি
 
আমার এ গান তুমি যাও সাথে করে
নূতন সাগরতীরে দিবসের পানে।
সায়াহ্নের কূল হতে যদি ঘুমঘোরে
এ গান উষার কূলে পশে কারো কানে,
সারা রাত্রি নিশীথের সাগর বাহিয়া
স্বপনের পরপারে যদি ভেসে যায়,
প্রভাত-পাখিরা যবি উঠিবে গাহিয়া
আমার এ গান তারা যদি খুঁজে পায়।
গোধূলির তীরে বসে কেঁদেছে যে জন,
ফেলেছে আকাশে চেয়ে অশ্রুজল কত,
তার অশ্রু পড়িবে কি হইয়া নূতন
নবপ্রভাতের মাঝে শিশিরের মতো।
সায়াহ্নের কুঁড়িগুলি আপনা টুটিয়া
প্রভাতে কি ফুল হয়ে উঠে না ফুটিয়া।
<|endoftext|>
<|startoftext|>


আমার এ গান শুনবে তুমি যদি
           শোনাই কখন বলো।
  ভরা চোখের মতো যখন নদী
           করবে ছলছল,
  ঘনিয়ে যখন আসবে মেঘের ভার
           বহু কালের পরে,
  না যেতে দিন সজল অন্ধকার
           নামবে তোমার ঘরে,
  যখন তোমার কাজ কিছু নেই হাতে,
           তবুও বেলা আছে,
  সাথি তোমার আসত যারা রাতে
           আসে নি কেউ কাছে,
  তখন আমায় মনে পড়ে যদি
           গাইতে যদি বল--
  নবমেঘের ছায়ায় যখন নদী
           করবে ছলছল।
 
  ম্লান আলোয় দখিন-বাতায়নে
           বসবে তুমি একা--
  আমি গাব বসে ঘরের কোণে,
           যাবে না মুখ দেখা।
ফুরাবে দিন, আঁধার ঘন হবে,
           বৃষ্টি হবে শুরু--
  উঠবে বেজে মৃদুগভীর রবে
           মেঘের গুরুগুরু।
  ভিজে পাতার গন্ধ আসবে ঘরে,
           ভিজে মাটির বাস--
  মিলিয়ে যাবে বৃষ্টির ঝর্ঝরে
           বনের নিশ্বাস।
  বাদল-সাঁঝে আঁধার বাতায়নে
           বসবে তুমি একা--
  আমি গেয়ে যাব আপন-মনে,
           যাবে না মুখ দেখা।
 
  জলের ধারা ঝরবে দ্বিগুণ বেগে,
           বাড়বে অন্ধকার--
  নদীর ধারে বনের সঙ্গে মেঘে
           ভেদ রবে না আর।
  কাঁসর ঘণ্টা দূরে দেউল হতে
           জলের শব্দে মিশে
  আঁধার পথে ঝোড়ো হাওয়ার স্রোতে
           ফিরবে দিশে দিশে।
  শিরীষফুলের গন্ধ থেকে থেকে
           আসবে জলের ছাঁটে,
  উচ্চরবে পাইক যাবে হেঁকে
           গ্রামের শূন্য বাটে।
  জলের ধারা ঝরবে বাঁশের বনে,
           বাড়বে অন্ধকার--
  গানের সাথে বাদলা রাতের সনে
           ভেদ রবে না আর।
 
ও ঘর হতে যবে প্রদীপ জ্বেলে
             আনবে আচম্বিত
  সেতারখানি মাটির 'পরে ফেলে
             থামাব মোর গীত।
  হঠাৎ যদি মুখ ফিরিয়ে তবে
             চাহ আমার পানে
  এক নিমিষে হয়তো বুঝে লবে
             কী আছে মোর গানে।
  নামায়ে মুখ নয়ন করে নিচু
             বাহির হয়ে যাব,
  একলা ঘরে যদি কোনো-কিছু
             আপন-মনে ভাব।
  থামিয়ে গান আমি চলে গেলে
             যদি আচম্বিত
  বাদল-রাতে আঁধারে চোখ মেলে
             শোন আমার গীত।
<|endoftext|>
<|startoftext|>


আমার এ ঘরে আপনার করে
                        গৃহদীপখানি জ্বালো।
সব দুখশোক সার্থক হোক
              লভিয়া তোমারি আলো।
কোণে কোণে যত লুকানো আঁধার
           মরুক ধন্য হয়ে,
তোমারি পুণ্য আলোকে বসিয়া
           প্রিয়জনে বাসি ভালো।
              আমার এ ঘরে আপনার করে
                        গৃহদীপখানি জ্বালো।
পরশমণির প্রদীপ তোমার
           অচপল তার জ্যোতি,
সোনা করে নিক পলকে আমার
           সব কলঙ্ক কালো।
                        আমার এ ঘরে আপনার করে
                                গৃহদীপখানি জ্বালো।
আমি যত দীপ জ্বালি শুধু তার
           জ্বালা আর শুধু কালি,
আমার ঘরে দুয়ারে শিয়রে
           তোমারি কিরণ ঢালো।
                        আমার এ ঘরে আপনার করে
                                গৃহদীপখানি জ্বালো।
<|endoftext|>
<|startoftext|>


আমার এ জন্মদিন-মাঝে আমি হারা
আমি চাহি বন্ধুজন যারা
তাহাদের হাতের পরশে
মর্ত্যের অন্তিম প্রীতিরসে
নিয়ে যাব জীবনের চরম প্রসাদ,
নিয়ে যাব মানুষের শেষ আশীর্বাদ।
শূন্য ঝুলি আজিকে আমার;
দিয়েছি উজাড় করি
যাহা-কিছু আছিল দিবার,
প্রতিদানে যদি কিছু পাই
কিছু স্নেহ, কিছু ক্ষমা
তবে তাহা সঙ্গে নিয়ে যাই
পারের খেয়ায় যাব যবে
ভাষাহীন শেষের উৎসবে।
<|endoftext|>
<|startoftext|>


আমার এ প্রেম নয় তো ভীরু,
              নয় তো হীনবল,
           শুধু  কি এ ব্যাকুল হয়ে
              ফেলবে অশ্রুজল।
           মন্দমধুর সুখে শোভায়
           প্রেমকে কেন ঘুমে ডোবায়।
           তোমার সাথে জাগতে সে চায়
              আনন্দে পাগল।
 
                               নাচো যখন ভীষণ সাজে
                               তীব্র তালের আঘাত বাজে,
                               পালায় ত্রাসে পালায় লাজে
                                             সন্দেহ-বিহ্বল।
                               সেই প্রচণ্ড মনোহরে
                               প্রেম যেন মোর বরণ করে,
                               ক্ষুদ্র আশার স্বর্গ তাহার
                                             দিক সে রসাতল।
<|endoftext|>
<|startoftext|>


আমার এ ভাগ্যরাজ্যে পুরানো কালের যে প্রদেশ,
          আয়ুহারাদের ভগ্নশেষ
                   সেথা পড়ে আছে
                       পূর্বদিগন্তের কাছে।
নিঃশেষ করেছে মূল্য সংসারের হাটে,
          অনাবশ্যকের ভাঙা ঘাটে
                   জীর্ণ দিন কাটাইছে তারা
                       অর্থহারা।
ভগ্ন গৃহে লগ্ন ঐ অর্ধেক প্রাচীর;
          আশাহীন পূর্ব আসক্তির
                       কাঙাল শিকড়জাল
বৃথা আঁকড়িয়া ধরে প্রাণপণে বর্তমান কাল।
          আকাশে তাকায় শিলালেখ,
                    তাহার প্রত্যেক
          অস্পষ্ট অক্ষর আজ পাশের অক্ষরে
                    ক্লান্ত সুরে প্রশ্ন করে,
          "আরো কি রয়েছে বাকি কোনো কথা,
          শেষ হয়ে যায় নি বারতা।"
এ আমার ভাগ্যরাজ্যে অন্যত্র হোথায় দিগন্তরে
          অসংলগ্ন ভিত্তি-'পরে
                       করে আছে চুপ
         অসমাপ্ত আকাঙক্ষার অসম্পূর্ণ রূপ।
          অকথিত বাণীর ইঙ্গিতে
                       চারিভিতে
          নীরবতা-উৎকণ্ঠিত মুখ
                       রয়েছে উৎসুক।
একদা যে যাত্রীদের সংকল্পে ঘটেছে অপঘাত,
          অন্য পথে গেছে অকস্মাৎ,
                       তাদের চকিত আশা,
          স্থকিত চলার স্তব্ধ ভাষা
                    জানায়, হয় নি চলা সারা--
দুরাশার দূরতীর্থ আজো নিত্য করিছে ইশারা।
          আজিও কালের সভা-মাঝে
                       তাদের প্রথম সাজে
                 পড়ে নাই জীর্ণতার দাগ,
লক্ষ্যচ্যুত কামনায় রয়েছে আদিম রক্তরাগ।
          কিছু শেষ করা হয় নাই,
                       হেরো, তাই
          সময় যে পেল না নবীন
                       কোনোদিন
                   পুরাতন হতে--
শৈবালে ঢাকে নি তারে বাঁধা-পড়া ঘাটে-লাগা স্রোতে;
          স্মৃতির বেদনা কিছু, কিছু পরিতাপ,
                       কিছু অপ্রাপ্তির অভিশাপ
                   তারে নিত্য রেখেছে উজ্জ্বল;
না দেয় নীরস হতে মজ্জাগত গুপ্ত অশ্রুজল।
                       যাত্রাপথ-পাশে
          আছ তুমি আধো-ঢাকা ঘাসে--
পাথরে খুদিতেছিনু, হে মূর্তি, তোমারে কোন্‌ ক্ষণে
                       কিসের কল্পনে।
      অপূর্ণ তোমার কাছে পা না উত্তর।
          মনে যে কী ছিল মোর
যেদিন ফুটিত তাহা শিল্পের সম্পূর্ণ সাধনাতে
                       শেষ-রেখাপাতে,
          সেদিন তা জানিতাম আমি;
                   তার আগে চেষ্টা গেছে থামি।
                       সেই শেষ না-জানার
          নিত্য নিরুত্তরখানি মর্ম-মাঝে রয়েছে আমার;
                       স্বপ্নে তার প্রতিবিম্ব ফেলি
সচকিত আলোকের কটাক্ষে সে করিতেছে কেলি।
<|endoftext|>
<|startoftext|>


আমার এ মনোজ্বালা কে বুঝিবে সরলে
কেন যে এমন করে, ম্রিয়মাণ হয়ে থাকি
           কেন যে নীরবে হেন বসে থাকি বিরলে।
এ যাতনা কেহ যদি বুঝিতে পারিত দেবি,
           তবে কি সে আর কভু পারিত গো হাসিতে?
হৃদয় আছয়ে যার সঁপিতে পারে সে প্রাণ
           এ জ্বলন্ত যন্ত্রণার এক তিল নাশিতে!
হে সখী হে সখাগণ, আমার মর্মের জ্বালা
           কেহই তোমরা যদি না পার গো বুঝিতে,
কী আগুন জ্বলে তার নিভৃত গভীর তলে
           কী ঘোর ঝটিকা সনে হয় তারে যুঝিতে।
তবে গো তোমরা মোরে শুধায়ো না শুধায়ো না
           কেন যে এমন করে রহিয়াছি বসিয়া
বিরলে আমারে হেথা, একলা থাকিতে দাও,
           [আমা]র মনের কথা বুঝিবে কী করিয়া?
           [ম্রিয়]মাণ মুখে, এই শূন্যপ্রায় নেত্রে
[ক]লঙ্ক সঁপি গো আমি তোমাদের হরষে;
           পূর্ণিমা যামিনী যথা মলিন হইয়া যায়
ক্ষুদ্র এক অন্ধকার জলদের পরশে।
কিন্তু কী করিব বলো, কী চাও কী দিব আমি
           তোমাদের আমোদ গো এক তিল বাড়াতে
হৃদয়ে এমন জ্বালা, কী করে হাসিব বলো
           কিছুতে বিষণ্ণভাব পারি না যে তাড়াতে।
বিরক্ত হোয়ো না সখি, অমন বিরক্ত নেত্রে
           আমার মুখের পানে রহিয়ো না চাহিয়া,
কী আঘাত লাগে প্রাণে, দেখি ও বিরক্ত মুখ
           কেমনে সখি গো তাহা বুঝাইব কহিয়া?
ব্যথায় পাইয়া ব্যথা, যদি গো শুধাতে কথা
           অশ্রুজলে মিশাইতে যদি অশ্রুজল
আদরে স্নেহের স্বরে, একটি কহিতে কথা,
           অনেক নিভিত তবু এ হৃদি-অনল
জানিতাম ওগো সখি, কাঁদিলে মমতা পাব,
           কাঁদিলে বিরক্ত হবে এ কী নিদারুণ?
চরণে ধরি গো সখি, একটু করিয়ো দয়া
           নহিলে নিভিবে কিসে বুকের আগুন!
<|endoftext|>
<|startoftext|>


আমার এ মানসের কানন কাঙাল
শীর্ণ শুষ্ক বাহু মেলি বহু দীর্ঘকাল
আছে ক্রুদ্ধ ঊর্ধ্ব-পানে চাহি। ওহে নাথ,
এ রুদ্র মধ্যাহ্ন-মাঝে কবে অকস্মাৎ
পথিক পবন কোন্‌ দূর হতে এসে
ব্যগ্র শাখাপ্রশাখায় চক্ষের নিমেষে
কানে কানে রটাইবে আনন্দমর্মর,
প্রতীক্ষায় পুলকিয়া বনবনান্তর।
গম্ভীর মাভৈঃমন্দ্র কোথা হতে ব'হে
তোমার প্রসাদপুঞ্জ ঘনসমারোহে
ফেলিবে আচ্ছন্ন করি নিবিড়ছায়ায়।
তার পরে বিপুল বর্ষণ। তার পরে
পরদিন প্রভাতের সৌম্যরবিকরে
রিক্ত মালঞ্চের মাঝে পূজাপুষ্পরাশি
নাহি জানি কোথা হতে উঠিবে বিকাশি।
<|endoftext|>
<|startoftext|>


আমার এই ছোটো কলসখানি
সারা সকাল পেতে রাখি
ঝরনাধারার নিচে।
বসে থাকি একটি ধারে
শেওলাঢাকা পিছল কালো পাথরটাতে।
ঘট ভরে যায় বারে বারে--
ফেনিয়ে ওঠে, ছাপিয়ে পড়ে কেবলি।
সবুজ দিয়ে মিনে-করা
শৈলশ্রেণীর নীল আকাশে
ঝর্‌ঝরানির শব্দ ওঠে দিনে রাতে।
ভোরের ঘুমে ডাক শোনে তার
গাঁয়ের মেয়েরা।
জলের শব্দ যায় পেরিয়ে
বেগনি রঙের বনের সীমানা,
পাহাড়তলির রাস্তা ছেড়ে
যেখানে ঐ হাটের মানুষ
ধীরে ধীরে উঠছে চড়াইপথে,
বলদ দুটোর পিঠে বোঝাই
শুকনো কাঠের আঁটি;
রুনুঝুনু ঘণ্টা গলায় বাঁধা।
ঝর্‌ঝরানি আকাশ ছাপিয়ে
ভাবনা আমার ভাসিয়ে নিয়ে কোথায় চলে
পথহারানো দূর বিদেশে।
রাঙা ছিল সকালবেলার প্রথম রোদের রং
উঠল সাদা হয়ে।
বক  উড়ে যায় পাহাড় পেরিয়ে।
বেলা হল ডাক পড়েছে ঘরে।
ওরা আমায় রাগ ক'রে কয়
"দেরি করলি কেন?"
চুপ করে সব শুনি;
ঘট ভরতে হয় না দেরি সবাই জানে,
উপচে-পড়া জলের কথা
বুঝবে না তো কেউ।
<|endoftext|>
<|startoftext|>


আমার এই ছোটো কলসিটা পেতে রাখি
ঝরনাধারার নিচে।
বসে থাকি
কোমরে আঁচল বেঁধে,
সারা সকালবেলা,
শেওলা ঢাকা পিছল পাথরটাতে
পা ঝুলিয়ে।
এক নিমেষেই ঘট যায় ভরে
তার পরে কেবলি তার কানা ছাপিয়ে ওঠে,
জল পড়তে থাকে ফেনিয়ে ফেনিয়ে
বিনা কাজে বিনা ত্বরায়;
ঐ যে সূর্যের আলোয়
উপচে-পড়া জলের চলে ছুটির খেলা,
আমার খেলা ঐ সঙ্গেই ছলকে ওঠে
মনের ভিতর থেকে।
সবুজ বনের মিনে-করা
উপত্যকার নীল আকাশের পেয়ালা,
তারি পাহাড়-ঘেরা কানা ছাপিয়ে
পড়ছে ঝরঝরানির শব্দ।
ভোরের ঘুমে তার ডাক শুনতে পায়
গাঁয়ের মেয়েরা।
জলের ধ্বনি
বেগনি রঙের বনের সীমানা যায় পেরিয়ে,
নেমে যায় যেখানে ঐ বুনোপাড়ার মানুষ
হাট করতে আসে,
তরাই গ্রামের রাস্তা ছেড়ে
বাঁকে বাঁকে উঠতে থাকে চড়াই পথ বেয়ে,
তার বলদের গলায়
রুনুঝুনু ঘণ্টা বাজে,
তার বলদের পিঠে
শুকনো কাঠের আঁটি বোঝাই-করা।
এমনি করে
প্রথম প্রহর গেল কেটে।
রাঙা ছিল সকালবেলাকার
নতুন রৌদ্রের রঙ,
উঠল সাদা হয়ে।
বক উড়ে চলেছে পাহাড় পেরিয়ে
জলার দিকে,
শঙ্খচিল উড়ছে একলা
ঘন নীলের মধ্যে,ঊর্ধ্বমুখ পর্বতের উধাও চিত্তে
নিঃশব্দ জপমন্ত্রের মতো।
বেলা হল,
ডাক পড়ল ঘরে।
ওরা রাগ করে বললে,
"দেরি করলি কেন?"
চুপ করে থাকি নিরুত্তরে।
ঘট ভরতে দেরি হয় না
সে তো সবাই জানে;
বিনাকাজে উপচে-পড়া-সময় খোওয়ানো,
তার খাপছাড়া কথা ওদের বোঝাবে কে?
<|endoftext|>
<|startoftext|>


আমার এই          পথ-চাওয়াতেই
           আনন্দ।
      খেলে যায়               রৌদ্র ছায়া
বর্ষা আসে
বসন্ত।
 
কারা এই             সমুখ দিয়ে
আসে যায়        খবর নিয়ে,
খুশি রই          আপন মনে,
           বাতাস বহে
                              সুমন্দ।
 
সারাদিন            আঁখি মেলে
      দুয়ারে              রব একা।
শুভক্ষণ            হঠাৎ এলে
      তখনি              পাব দেখা।
ততখন            ক্ষণে ক্ষণে
হাসি গাই          মনে মনে,
ততখন            রহি রহি
             ভেসে আসে
                      সুগন্ধ।
আমার এই        পথ-চাওয়াতেই
      আনন্দ।
<|endoftext|>
<|startoftext|>


আমার      একলা ঘরের আড়াল ভেঙে
                               বিশাল ভবে
                    প্রাণের রথে বাহির হতে
                               পারব কবে।
                    প্রবল প্রেমে সবার মাঝে
                    ফিরব ধেয়ে সকল কাজে,
                    হাটের পথে তোমার সাথে
                               মিলন হবে,
                    প্রাণের রথে বাহির হতে
                               পারব কবে।
 
                                             নিখিল আশা-আকাঙক্ষা-ময়
                                                দুঃখে সুখে,
                                             ঝাঁপ দিয়ে তার তরঙ্গপাত
                                                ধরব বুকে।
                                             মন্দভালোর আঘাতবেগে,
                                             তোমার বুকে উঠব জেগে,
                                             শুনব বাণী বিশ্বজনের
                                                কলরবে।
                                             প্রাণের রথে বাহির হতে
                                                পারব কবে।
<|endoftext|>
<|startoftext|>


আমার    কণ্ঠ তাঁরে ডাকে,
তখন         হৃদয় কোথায় থাকে?
  যখন              হৃদয় আসে ফিরে
                         আপন নীরব নীড়ে
আমার    জীবন তখন কোন্‌ গহনে
                         বেড়ায় কিসের পাকে?
 
যখন        মোহ আমায় ডাকে
তখন           লজ্জা কোথায় থাকে?
  যখন              আনেন তমোহারী
                         আলোক-তরবারি
তখন           পরান আমার কোন্‌ কোণে যে
                         লজ্জাতে মুখ ঢাকে?
<|endoftext|>
<|startoftext|>


আমার কাছে রাজা আমার রইল অজানা।
          তাই সে যখন তলব করে খাজানা
         মনে করি পালিয়ে গিয়ে দেব তারে ফাঁকি,
              রাখব দেনা বাকি।
         যেখানেতেই পালাই আমি গোপনে
         দিনে কাজের আড়ালেতে, রাতে স্বপনে,
              তলব তারি আসে
              নিশ্বাসে নিশ্বাসে।
 
         তাই জেনেছি, আমি তাহার নইকো অজানা।
              তাই জেনেছি ঋণের দায়ে
                           ডাইনে বাঁয়ে
         বিকিয়ে বাসা নাইকো আমার ঠিকানা।
              তাই ভেবেছি জীবন-মরণে
         যা আছে সব চুকিয়ে দেব চরণে।
              তাহার পরে
                    নিজের জোরে
                               নিজেরি স্বত্বে
         মিলবে আমার আপন বাসা তাঁহার রাজত্বে।
<|endoftext|>
<|startoftext|>


শ্রীমান ধূর্জটিপ্রসাদ মুখোপাধ্যায় কল্যাণীয়েষু
 
আমার কাছে শুনতে চেয়েছ
গানের কথা;
বলতে ভয় লাগে,
তবু কিছু বলব।
মানুষের জ্ঞান বানিয়ে নিয়েছে
আপন সার্থক ভাষা।
মানুষের বোধ অবুঝ, সে বোবা,
যেমন বোবা বিশ্বব্রহ্মাণ্ড।
সেই বিরাট বোবা
আপনাকে প্রকাশ করে ইঙ্গিতে,
ব্যাখ্যা করে না।
বোবা বিশ্বের আছে ভঙ্গি, আছে ছন্দ,
আছে নৃত্য আকাশে আকাশে।
অণুপরমাণু অসীম দেশে কালে
বানিয়েছে আপন আপন নাচের চক্র,
নাচছে সেই সীমায় সীমায়;
গড়ে তুলছে অসংখ্য রূপ।
তার অন্তরে আছে বহ্নিতেজের দুর্দাম বোধ
সেই বোধ খুঁজছে আপন ব্যঞ্জনা,
ঘাসের ফুল থেকে শুরু ক'রে
আকাশের তারা পর্যন্ত।
মানুষের বোধের বেগ যখন বাঁধ মানে না,
বাহন করতে চায় কথাকে,--
তখন তার কথা হয়ে যায় বোবা,
সেই কথাটা খোঁজে ভঙ্গি, খোঁজে ইশারা,
খোঁজে নাচ, খোঁজে সুর,
দেয় আপনার অর্থকে উলটিয়ে,
নিয়মকে দেয় বাঁকা ক'রে।
মানুষ কাব্যে রচে বোবার বাণী।
মানুষের বোধ যখন বাহন করে সুরকে
তখন বিদ্যুচ্চঞ্চল পরমাণুপুঞ্জের মতোই
সুরসংঘকে বাঁধে সীমায়,
ভঙ্গি দেয় তাকে,
নাচায় তাকে বিচিত্র আবর্তনে।
সেই সীমায়-বন্দী নাচন
পায় গানে-গড়া রূপ।
সেই বোবা রূপের দল মিলতে থাকে।
সৃষ্টির অন্দরমহলে,
সেখানে যত রূপের নটী আছে
ছন্দ মেলায় সকলের সঙ্গে
নূপুর-বাঁধা চাঞ্চল্যের
দোলযাত্রায়।
আমি যে জানি
এ-কথা যে-মানুষ জানায়
বাক্যে হোক সুরে হোক, রেখায় হোক,
সে পণ্ডিত।
আমি যে রস পাই, ব্যথা পাই,
রূপ দেখি,
এ-কথা যার প্রাণ বলে
গান তারি জন্যে,
শাস্ত্রে সে আনাড়ি হলেও
তার নাড়িতে বাজে সুর।
যদি সুযোগ পাও
কথাটা নারদমুনিকে শুধিয়ো,
ঝগড়া বাধাবার জন্যে নয়,
তত্ত্বের পার পাবার জন্যে সংজ্ঞার অতীতে।
<|endoftext|>
<|startoftext|>


আমার কাব্যের ঋতুপরিবর্তন ঘটেছে বারে বারে। প্রায়ই সেটা ঘটে নিজের অলক্ষ্যে। কালে কালে ফুলের ফসল বদল হয়ে থাকে, তখন মৌমাছির মধু-যোগান নতুন পথ নেয়। ফুল চোখে দেখবার পূর্বেই মৌমাছি ফুলগন্ধের সূক্ষ্ম নির্দেশ পায়, সেটা পায় চারদিকের হাওয়ায়। যারা ভোগ করে এই মধু তারা এই বিশিষ্টতা টের পায় স্বাদে। কোনো কোনো বনের মধু বিগলিত তার মাধুর্যে, তার রঙ হয় রাঙা; কোনো পাহাড়ি মধু দেখি ঘন, আর তাতে রঙের আবেদন নেই, সে শুভ্র; আবার কোনো আরণ্য সঞ্চয়ে একটু তিক্ত স্বাদেরও আভাস থাকে।
 
কাব্যে এই যে হাওয়াবদল থেকে সৃষ্টিবদল এ তো স্বাভাবিক, এমনি স্বাভাবিক যে এর কাজ হতে থাকে অন্যমনে। কবির এ সম্বন্ধে খেয়াল থাকে না। বাইরে থেকে সমজদারের কাছে এর প্রবণতা ধরা পড়ে। সম্প্রতি সেই সমজদারের সাড়া পেয়েছিলুম। আমার একশ্রেণীর কবিতার এই বিশিষ্টতা আমার স্নেহভাজন বন্ধু অমিয়চন্দ্রের দৃষ্টিতে পড়েছিল। ঠিক কী ভাবে তিনি এদের বিশ্লেষণ করে পৃথক করেছিলেন তা আমি বলতে পারি নে। হয়তো দেখেছিলেন, এরা বসন্তের ফুল নয়; এরা হয়তো প্রৌঢ় ঋতুর ফসল, বাইরে থেকে মন ভোলাবার দিকে এদের ঔদাসীন্য। ভিতরের দিকের মননজাত অভিজ্ঞতা এদের পেয়ে বসেছে। তাই যদি না হবে তা হলে তো ব্যর্থ হবে পরিণত বয়সের প্রেরণা। কিন্তু এ আলোচনা আমার পক্ষে সংগত নয়। আমি তাই নবজাতক গ্রন্থের কাব্যগ্রন্থনের ভার অমিয়চন্দ্রের উপরেই দিয়েছিলুম। নিশ্চিন্ত ছিলুম, কারণ দেশবিদেশের সাহিত্যে ব্যাপকক্ষেত্রে তাঁর সঞ্চরণ।
 
রবীন্দ্রনাথ ঠাকুর
<|endoftext|>
<|startoftext|>


আমার কীর্তিরে আমি করি না বিশ্বাস।
জানি, কালসিন্ধু তারে
নিয়ত তরঙ্গঘাতে
দিনে দিনে দিবে লুপ্ত করি।
আমার বিশ্বাস আপনারে।
দুই বেলা সেই পাত্র ভরি
এ বিশ্বের নিত্যসুধা
করিয়াছি পান।
প্রতি মুহূর্তের ভালোবাসা
তার মাঝে হয়েছে সঞ্চিত।
দুঃখভারে দীর্ণ করে নাই,
কালো করে নাই ধূলি
শিল্পেরে তাহার।
আমি জানি, যাব যবে
সংসারের রঙ্গভূমি ছাড়ি,
সাক্ষ্য দেবে পুষ্পবন ঋতুতে ঋতুতে
এ বিশ্বেরে ভালোবাসিয়াছি।
এ ভালোবাসাই সত্য, এ জন্মের দান।
বিদায় নেবার কালে
এ সত্য অম্লান হয়ে মৃত্যুরে করিবে অস্বীকার।
<|endoftext|>
<|startoftext|>




আমার      খেলা যখন ছিল তোমার সনে
              তখনকে তুমি তা কে জানত।
তখন           ছিল না ভয় ছিল না লাজ মনে
              জীবনবহে যেত অশান্ত।
                    তুমি        ভোরের বেলা ডাক দিয়েছ কত
                                  যেন আমার আপন সখার মতো,
                    হেসে        তোমার সাথে ফিরেছিলেম ছুটে
                                  সেদিন কত না বন-বনান্ত।
 
ওগো        সেদিন তুমি গাইতে যে-সব গান
                    কোনো অর্থ তাহার কে জানত।
              শুধু  সঙ্গে তারি গাইত আমার প্রাণ,
              সদা   নাচত হৃদয় অশান্ত।
                  হঠাৎ    খেলার শেষে আজ কী দেখি ছবি,
                    স্তব্ধ আকাশ, নীরব শশী রবি,
                    তোমার   চরণপানে নয়ন করি' নত
                    ভুবন দাঁড়িয়ে আছে একান্ত।


<|endoftext|>
<|startoftext|>


আমার খোকা করে গো যদি মনে
         এখনি উড়ে পারে সে যেতে
          পারিজাতের বনে।
          যায় না সে কি সাধে।
         মায়ের বুকে মাথাটি থুয়ে
         সে ভালোবাসে থাকিতে শুয়ে,
         মায়ের মুখ না দেখে যদি
          পরান তার কাঁদে।
আমার খোকা সকল কথা জানে।
         কিন্তু তার এমন ভাষা,
          কে বোঝে তার মানে।
          মৌন থাকে সাধে?
         মায়ের মুখে মায়ের কথা
         শিখিতে তার কী আকুলতা,
         তাকায় তাই বোবার মতো
          মায়ের মুখচাঁদে।
খোকার ছিল রতনমণি কত--
         তবু সে এল কোলের 'পরে
        ভিখারীটির মতো।
          এমন দশা সাধে?
         দীনের মতো করিয়া ভান
         কাড়িতে চাহে মায়ের প্রাণ,
         তাই সে এল বসনহীন
          সন্ন্যাসীর ছাঁদে।
খোকা যে ছিল বাঁধন-বাধা-হারা --
  যেখানে জাগে নূতন চাঁদ
           ঘুমায় শুকতারা।
           ধরা সে দিল সাধে?
  অমিয়মাখা কোমল বুকে
  হারাতে চাহে অসীম সুখে,
  মুকতি চেয়ে বাঁধন মিঠা
           মায়ের মায়া-ফাঁদে।
আমার খোকা কাঁদিতে জানিত না,
         হাসির দেশে করিত শুধু
          সুখের আলোচনা।
          কাঁদিতে চাহে সাধে?
         মধুমুখের হাসিটি দিয়া
         টানে সে বটে মায়ের হিয়া,
         কান্না দিয়ে ব্যথার ফাঁসে
   দ্বিগুণ বলে বাঁধে।
<|endoftext|>
<|startoftext|>


আমার খোকার কত যে দোষ
         সে-সব আমি জানি,
লোকের কাছে মানি বা নাই মানি।
         দুষ্টামি তার পারি কিম্বা
            নারি থামাতে,
         ভালোমন্দ বোঝাপড়া
            তাতে আমাতে।
         বাহির হতে তুমি তারে
            যেমনি কর দুষী
              যত তোমার খুশি,
         সে বিচারে আমার কী বা হয়।
            খোকা ব'লেই ভালোবাসি,
              ভালো ব'লেই নয়।
খোকা আমার কতখানি
         সে কি তোমরা বোঝ।
তোমরা শুধু দোষ গুণ তার খোঁজ।
         আমি তারে শাসন করি
          বুকেতে বেঁধে,
         আমি তারে কাঁদাই যে গো
          আপনি কেঁদে।
         বিচার করি, শাসন করি,
          করি তারে দুষী
            আমার যাহা খুশি।
         তোমার শাসন আমরা মানি নে গো।
          শাসন করা তারেই সাজে
            সোহাগ করে যে গো।
<|endoftext|>
<|startoftext|>


আমার খোলা জানালাতে
শব্দবিহীন চরণপাতে
      কে এলে গো, কে গো তুমি এলে।
একলা আমি বসে আছি
অস্তলোকের কাছাকাছি
      পশ্চিমেতে দুটি নয়ন মেলে।
অতিসুদূর দীর্ঘ পথে
আকুল তব আঁচল হতে
      আঁধারতলে গন্ধরেখা রাখি
জোনাক-জ্বালা বনের শেষে
কখন এলে দুয়ারদেশে
      শিথিল কেশে ললাটখানি ঢাকি।
 
তোমার সাথে আমার পাশে
কত গ্রামের নিদ্রা আসে--
      পান্থবিহীন পথের বিজনতা,
ধূসর আলো কত মাঠের,
বধূশূন্য কত ঘাটের
      আঁধার কোণে জলের কলকথা।
শৈলতটের পায়ের 'পরে
তরঙ্গদল ঘুমিয়ে পড়ে,
      স্বপ্ন তারি আনলে বহন করি।
কত বনের শাখে শাখে
পাখির যে গান সুপ্ত থাকে
      এনেছ তাই মৌন নূপুর ভরি।
 
মোর ভালে ওই কোমল হস্ত
এনে দেয় গো সূর্য-অস্ত,
      এনে দেয় গো কাজের অবসান--
সত্যমিথ্যা ভালোমন্দ
সকল সমাপনের ছন্দ,
      সন্ধ্যানদীর নিঃশেষিত তান।
আঁচল তব উড়ে এসে
লাগে আমার বক্ষে কেশে,
      দেহ যেন মিলায় শূন্য'পরি,
চক্ষু তব মৃত্যুসম
স্তব্ধ আছে মুখে মম
      কালো আলোয় সর্বহৃদয় ভরি।
 
যেমনি তব দখিন-পাণি
তুলে নিল প্রদীপখানি,
      রেখে দিল আমার গৃহকোণে,
গৃহ আমার এক নিমেষে
ব্যাপ্ত হল তারার দেশে
      তিমিরতটে আলোর উপবনে।
আজি আমার ঘরের পাশে
গগনপারের কারা আসে
      অঙ্গ তাদের নীলাম্বরে ঢাকি।
আজি আমার দ্বারের কাছে
অনাদি রাত স্তব্ধ আছে
      তোমার পানে মেলি তাহার আঁখি।
 
এই মুহূর্তে আধেক ধরা
লয়ে তাহার আঁধার-ভরা
      কত বিরাম, কত গভীর প্রীতি,
আমার বাতায়নে এসে
দাঁড়ালো আজ দিনের শেষে--
      শোনায় তোমায় গুঞ্জরিত গীতি।
চক্ষে তব পলক নাহি,
ধ্রুবতারার দিকে চাহি
      তাকিয়ে আছ নিরুদ্দেশের পানে।
নীরব দুটি চরণ ফেলে
আঁধার হতে কে গো এলে
      আমার ঘরে আমার গীতে গানে।--
 
কত মাঠের শূন্যপথে,
কত পুরীর প্রান্ত হতে,
      কত সিন্ধুবালুর তীরে তীরে,
কত শান্ত নদীর পারে,
কত স্তব্ধ গ্রামের ধারে,
      কত সুপ্ত গৃহদুয়ার ফিরে,
কত বনের বায়ুর 'পরে
এলো চুলের আঘাত ক'রে
      আসিলে আজ হঠাৎ অকারণে।
বহু দেশের বহু দূরের
বহু দিনের বহু সুরের
      আনিলে গান আমার বাতায়নে।
<|endoftext|>
<|startoftext|>


আমার  গোধূলিলগন এল বুঝি কাছে--
                     গোধূলিলগন রে।
            বিবাহের রঙে রাঙা হয়ে আসে
                     সোনার গগন রে।
            শেষ করে দিল পাখি গান গাওয়া,
            নদীর উপরে প'ড়ে এল হাওয়া,
            ও পারের তীর, ভাঙা মন্দির
                     আঁধারে মগন রে।
            আসিছে মধুর ঝিল্লিনূপুরে
                     গোধূলিলগন রে।
 
  আমার  দিন কেটে গেছে কখনো খেলায়,
                     কখনো কত কী কাজে।
            এখন কি শুনি পূরবীর সুরে
                     কোন্‌ দূরে বাঁশি বাজে।
            বুঝি দেরি নাই, আসে বুঝি আসে,
            আলোকের আভা লেগেছে আকাশে,
            বেলাশেষে মোরে কে সাজাবে ওরে
                     নবমিলনের সাজে।
            সারা হল কাজ, মিছে কেন আজ
                ডাক মোরে আর কাজে।
 
  এখন  নিরিবিলি ঘরে সাজাতে হবে রে
                বাসকশয়ন যে।
            ফুলশেজ লাগি রজনীগন্ধা
                হয় নি চয়ন যে।
            সারা যামিনীর দীপ সযতনে
            জ্বালায়ে তুলিতে হবে বাতায়নে,
            যূথীদল আনি গুণ্ঠনখানি
                করিব বয়ন যে।
            সাজাতে হবে রে নিবিড় রাতের
                বাসকশয়ন যে।
 
  প্রাতে   এসেছিল যারা কিনিতে বেচিতে
                চলে গেছে তারা সব।
            রাখালের গান হল অবসান,
                না শুনি ধেনুর রব।
            এই পথ দিয়ে প্রভাতে দুপুরে
            যারা এল আর যারা গেল দূরে
            কে তারা জানিত আমার নিভৃত
                সন্ধ্যার উৎসব।
            কেনাবেচা যারা করে গেল সারা
                চলে গেল তারা সব।
 
  আমি    জানি যে আমার হয়ে গেছে গণা
                গোধূলিলগন রে।
            ধূসর আলোকে মুদিবে নয়ন
                অস্তগগন রে--
            তখন এ ঘরে কে খুলিবে দ্বার,
            কে লইবে টানি বাহুটি আমার,
            আমায় কে জানে কী মন্ত্রে গানে
                করিবে মগন রে--
            সব গান সেরে আসিবে যখন
                গোধূলিলগন রে।
<|endoftext|>
<|startoftext|>


আমার ঘরেতে আর নাই সে যে নাই--
যাই আর ফিরে আসি, খুঁজিয়া না পাই।
আমার ঘরেতে নাথ, এইটুকু স্থান--
সেথা হতে যা হারায় মেলে না সন্ধান।
অনন্ত তোমার গৃহ, বিশ্বময় ধাম,
হে নাথ, খুঁজিতে তারে সেথা আসিলাম।
দাঁড়ালেম তব সন্ধ্যা-গগনের তলে,
চাহিলাম তোমা-পানে নয়নের জলে।
কোনো মুখ, কোনো সুখ, আশাতৃষা কোনো
যেথা হতে হারাইতে পারে না কখনো,
সেথায় এনেছি মোর পীড়িত এ হিয়া--
দাও তারে, দাও তারে, দাও ডুবাইয়া।
ঘরে মোর নাহি আর যে অমৃতরস
বিশ্ব-মাঝে পাই সেই হারানো পরশ।
<|endoftext|>
<|startoftext|>


আমার ঘরের আশেপাশে যে-সব আমার বোবা-বন্ধু আলোর প্রেমে মত্ত হয়ে আকাশের দিকে হাত বাড়িয়ে আছে তাদের ডাক আমার মনের মধ্যে পৌঁছল। তাদের ভাষা হচ্ছে জীবজগতের আদিভাষা, তার ইশারা গিয়ে পোঁছয় প্রাণের প্রথমতম স্তরে; হাজার হাজার বৎসরের ভুলে-যাওয়া ইতিহাসকে নাড়া দেয়; মনের মধ্যে যে-সাড়া ওঠে সেও ঐ গাছের ভাষায়-- তার কোনো স্পষ্ট মানে নেই, অথচ তার মধ্যে বহু যুগযুগান্তর গুনগুনিয়ে ওঠে।
 
ঐ গাছগুলো বিশ্ববাউলের একতারা, ওদের মজ্জায় মজ্জায় সরল সুরের কাঁপন, ওদের ডালে ডালে পাতায় পাতায় একতালা ছন্দের নাচন। যদি নিস্তব্ধ হয়ে প্রাণ দিয়ে শুনি তা হলে অন্তরের মধ্যে মুক্তির বাণী এসে লাগে। মুক্তি সেই বিরাট প্রাণসমুদ্রের কূলে, যে-সমুদ্রের উপরের তলায় সুন্দরের লীলা রঙে রঙে তরঙ্গিত, আর গভীরতলে "শান্তম্‌ শিবম্‌ অদ্বৈতম্‌'। সেই সুন্দরের লীলায় লালসা নেই, আবেশ নেই, জড়তা নেই, কেবল পরমা শক্তির নিঃশেষ আনন্দের আন্দোলন। "এতস্যৈবানন্দস্য মাত্রাণি' দেখি ফুলে ফলে পল্লবে; তাতেই মুক্তির স্বাদ পাই, বিশ্বব্যাপী প্রাণের সঙ্গে প্রাণের নির্মল অবাধ মিলনের বাণী শুনি।
 
বোষ্টমী একদিন জিজ্ঞাসা করেছিল, করে আমাদের মিলন হবে গাছতলায়। তার মানে গাছের মধ্যে প্রাণের বিশুদ্ধ সুর, সেই সুরটি যদি প্রাণ পেতে নিতে পারি তা হলে আমাদের মিলনসংগীতে বদ-সুর লাগে না। বুদ্ধদেব যে বোধিদ্রুমের তলায় মুক্তিতত্ত্ব পেয়েছিলেন। তাঁর বাণীর সঙ্গে সঙ্গে সেই বোধিদ্রুমের বাণীও শুনি যেন-- দুই-এ মিশে আছে। আরণ্যক ঋষি শুনতে পেয়েছিলেন গাছের বাণী, "বৃক্ষ ইব স্তব্ধো দিবি তিষ্ঠত্যেকঃ'; শুনেছিলেন, "যদিদং কিঞ্চ সর্বং প্রাণ এজতি নিঃসৃতম্‌'। তাঁরা গাছে গাছে চিরযুগের এই প্রশ্নটি পেয়েছিলেন, "কেন প্রাণঃ প্রথমঃ প্রৈতিযুক্তঃ'-- প্রথম-প্রাণ তার বেগ নিয়ে কোথা থেকে এসেছে  এই বিশ্বে। সেই প্রৈতি সেই বেগ থামতে চায় না, রূপের ঝরনা অহরহ ঝরতে লাগল, তার কত রেখা, কত ভঙ্গি, কত ভাষা, কত বেদনা। সেই প্রথম প্রাণপ্রৈতির নবনবোন্মেষশালিনী সৃষ্টির চিরপ্রবাহকে নিজের মধ্যে গভীরভাবে বিশুদ্ধভাবে অনুভব করার মহামুক্তি আর কোথায় আছে।
 
এখানে ভোরে উঠে হোটেলের জানালার কাছে বসে কতদিন মনে করেছি শান্তিনিকেতনের প্রান্তরে আমার সেই ঘরের দ্বারে প্রাণের আনন্দরূপ আমি দেখব আমার সেই লতার শাখায় শাখায়; প্রথম-প্রৈতির বন্ধবিহীন প্রকাশরূপ দেখব সেই নাগকেশরের ফুলে ফুলে। মুক্তির জন্যে প্রতিদিন যখন প্রাণ ব্যথিত ব্যাকুল হয়ে ওঠে, তখন সকলের চেয়ে মনে পড়ে আমার দরজার কাছের সেই গাছগুলিকে। তারা ধরণীর ধ্যানমন্ত্রের ধ্বনি। প্রতিদিন অরুণোদয়ে, প্রতি নিস্তব্ধরাত্রে তারার আলোয় তাদের ওঙ্কারের সঙ্গে আমার ধ্যানের সুর মেলাতে চাই। এখানে আমি রাত্রি প্রায় তিনটের সময়-- তখন একে রাতের অন্ধকার, তাতে মেঘের আবরণ-- অন্তরে অন্তরে একটা অসহ্য চঞ্চলতা অনুভব করি নিজের কাছ থেকেই উদ্দামবেগে পালিয়ে যাবার জন্যে। পালাব কোথায়। কোলাহল থেকে সংগীতে। এই আমার অন্তর্গূঢ় বেদনার দিনে শান্তিনিকেতনের চিঠি যখন পেলুম তখন মনে পড়ে গেল, সেই সংগীত তার সরল বিশুদ্ধ সুরে বাজছে আমার উত্তরায়ণের গাছগুলির মধ্যে, তাদের কাছে চুপ করে বসতে পারলেই সেই সুরের নির্মল ঝরণা আমার অন্তরাত্মাকে প্রতিদিন স্নান করিয়ে দিতে পারবে। এই স্নানের দ্বারা ধৌত হয়ে স্নিগ্ধ হয়ে তবেই আনন্দলোকে প্রবেশের অধিকার আমরা পাই। পরমসুন্দরের মুক্তরূপে প্রকাশের মধ্যেই পরিত্রাণ-- আনন্দময় সুগভীর বৈরাগ্যই হচ্ছে সেই সুন্দরের চরম দান।
<|endoftext|>
<|startoftext|>


আমার ঘরের সম্মুখেই
               পাকে পাকে জড়িয়ে শিমূলগাছে
                     উঠেছে মালতীলতা।
               আষাঢ়ের রসস্পর্শ
                        লেগেছে অন্তরে তার।
               সবুজ তরঙ্গগুলি হয়েছে উজ্জ্বল
                     পল্লবের চিক্কণ হিল্লোলে।
               বাদলের ফাঁকে ফাঁকে মেঘচ্যুত রৌদ্র এসে
                   ছোঁয়ায় সোনার-কাঠি অঙ্গে তার,
                           মজ্জায় কাঁপন লাগে,
                   শিকড়ে শিকড়ে বাজে আগমনী।
               যেন কত-কী-যে কথা নীরবে উৎসুক হয়ে থাকে
                             শাখাপ্রশাখায়।
                        এই মৌনমুখরতা
                        সারারাত্রি অন্ধকারে
               ফুলের বাণীতে হয় উচ্ছ্বসিত,
                       ভোরের বাতাসে উড়ে পড়ে।
                     আমি একা বসে বসে ভাবি
               সকালের কচি আলো দিয়ে রাঙা
                     ভাঙা ভাঙা মেঘের সমুখে;
               বৃষ্টিধোওয়া মধ্যাহ্নের
                     গোরু-চরা মাঠের উপর আঁখি রেখে,
               নিবিড় বর্ষণে আর্ত
                     শ্রাবণের আর্দ্র অন্ধকার রাতে;
               নানা কথা ভিড় করে আসে
                     গহন মনের পথে,
                           বিবিধ রঙের সাজ,
                     বিবিধ ভঙ্গিতে আসাযাওয়া, --
                           অন্তরে আমার যেন
                     ছুটির দিনের কোলাহলে
                           কথাগুলো মেতেছে খেলায়।
               তবুও যখন তুমি আমার আঙিনা দিয়ে যাও
                    ডেকে আনি, কথা পাই নে তো।
                কখনো যদি বা ভুলে কাছে আস
                           বোবা হয়ে থাকি।
                     অবারিত সহজ আলাপে
                           সহজ হাসিতে
                     হল না তোমার অভ্যর্থনা।
               অবশেষে ব্যর্থতার লজ্জায় হৃদয় ভরে দিয়ে
                           তুমি চলে যাও ,
                     তখন নির্জন অন্ধকারে
               ফুটে ওঠে ছন্দে-গাঁথা সুরে-ভরা বাণী;
                           পথে তারা উড়ে পড়ে-
               যার খুশি সাজি ভরে নিয়ে চলে যায়।
<|endoftext|>
<|startoftext|>


আমার      চিত্ত তোমায় নিত্য হবে
              সত্য হবে--
           ওগো         সত্য,আমার এমন সুদিন
              ঘটবে কবে।
                       সত্য সত্য সত্য জপি,
                       সকল বুদ্ধি সত্যে সঁপি,
                       সীমার বাঁধন পেরিয়ে যাব
                               নিখিল ভবে,
                       সত্য, তোমার পূর্ণ প্রকাশ
                               দেখব কবে।
 
           তোমায় দূরে সরিয়ে, মরি
              আপন অসত্যে।
           কী যে কাণ্ড করি গো সেই
              ভূতের রাজত্বে।
                               আমার আমি ধুয়ে মুছে
                               তোমার মধ্যে যাবে ঘুচে,
                               সত্য, তোমায় সত্য হব
                                  বাঁচব তবে,
                               তোমার মধ্যে মরণ আমার
                                  মরবে কবে।
<|endoftext|>
<|startoftext|>


আমার ছুটি আসছে কাছে সকল ছুটির শেষ,
ছবি একটি জাগছে মনে-- ছুটির মহাদেশ।
আকাশ আছে স্তব্ধ সেথায়, একটি সুরের ধারা
অসীম নীরবতার কানে বাজাচ্ছে একতারা।
<|endoftext|>
<|startoftext|>


শ্রীযুক্ত কালিদাস নাগ
কল্যাণীয়েষু
 
আমার ছুটি চার দিকে ধু ধু করছে
ধান-কেটে-নেওয়া খেতের মতো।
আশ্বিনে সবাই গেছে বাড়ি,
তাদের সকলের ছুটির পলাতকা ধারা মিলেছে
আমার একলা ছুটির বিস্তৃত মোহানায় এসে
         এই রাঙামাটির দীর্ঘ পথপ্রান্তে।
আমার ছুটি ব্যাপ্ত হয়ে গেল
দিগন্তপ্রসারী বিরহের জনহীনতায়;
তার তেপান্তর মাঠে কল্পলোকের রাজপুত্র
ছুটিয়েছে পবনবাহন ঘোড়া
মরণসাগরের নীলিমায় ঘেরা
   স্মৃতিদ্বীপের পথে।
সেখানে রাজকন্যা চিরবিরহিণী
ছায়াভবনের নিভৃত মন্দিরে।
এমনি করে আমার ঠাঁইবদল হল
এই লোক থেকে লোকাতীতে।
 
আমার মনের মধ্যে ছুটি নেমেছে
  যেন পদ্মার উপর শেষ শরতের প্রশান্তি।
বাইরে তরঙ্গ গেছে থেমে,
  গতিবেগ রয়েছে ভিতরে।
সাঙ্গ হল দুই তীর নিয়ে
  ভাঙন-গড়নের উৎসাহ।
ছোটো ছোটো আবর্ত চলেছে ঘুরে ঘুরে
  আনমনা চিত্তপ্রবাহে ভেসে-যাওয়া
   অসংলগ্ন ভাবনা।
সমস্ত আকাশের তারার ছায়াগুলিকে
আঁচলে ভরে নেবার অবকাশ তার বক্ষতলে
   রাত্রের অন্ধকারে।
 
মনে পড়ে অল্প বয়সের ছুটি;
তখন হাওয়া-বদল ঘর থেকে ছাদে;
লুকিয়ে আসত ছুটি, কাজের বেড়া ডিঙিয়ে,
      নীল আকাশে বিছিয়ে দিত
    বিরহের সুনিবিড় শূন্যতা,
শিরায় শিরায় মিড় দিত তীব্র টানে
  না-পাওয়ার না-বোঝার বেদনায়
এড়িয়ে-যাওয়ার ব্যর্থতার সুরে।
সেই বিরহগীতগুঞ্জরিত পথের মাঝখান দিয়ে
কখনো বা চমকে চলে গেছে
শ্যামলবরন মাধুরী
চকিত কটাক্ষের অব্যক্ত বাণী বিক্ষেপ ক'রে,
বসন্তবনের হরিণী যেমন দীর্ঘনিশ্বাসে ছুটে যায়
দিগন্তপারের নিরুদ্দেশে।
 
এমনি ক'রে চিরদিন জেনে এসেছি
মোহনকে লুকিয়ে দেখার অবকাশ এই ছুটি
অকারণ বিরহের নিঃসীম নির্জনতায়।
 
   হাওয়া-বদল চাই--
এই কথাটা আজ হঠাৎ হাঁপিয়ে উঠল
    ঘরে ঘরে হাজার লোকের মনে।
টাইম-টেবিলের গহনে গহনে
    ওদের খোঁজ হল সারা,
সাঙ্গ হল গাঁঠরি-বাঁধা,
বিরল হল গাঁঠের কড়ি।
এ দিকে, উনপঞ্চাশ পবনের লাগাম যাঁর হাতে
তিনি আকাশে আকাশে উঠেছেন হেসে
ওদের ব্যাপার দেখে।
আমার নজরে পড়েছে সেই হাসি,
তাই চুপচাপ বসে আছি এই চাতালে
কেদারটা টেনে নিয়ে।
দেখলেম বর্ষা গেল চলে,
কালো ফরাশটা নিল গুটিয়ে।
ভাদ্রশেষের নিরেট গুমটের উপরে
থেকে থেকে ধাক্কা লাগল
সংশয়িত উত্তরে হাওয়ার।
সাঁওতাল ছেলেরা শেষ করেছে কেয়াফুল বেচা,
মাঠের দূরে দূরে ছড়িয়ে পড়েছে গোরুর পাল,
শ্রাবণভাদ্রের ভূরিভোজের অবসানে
তাদের ভাবখানা অতি মন্থর;
কী জানি, মুখ-ডোবানো রসালো ঘাসেই তাদের তৃপ্তি
না পিঠে কাঁচা রৌদ্র লাগানো আলস্যে।
 
হাওয়া-বদলের দায় আমার নয়;
তার জন্যে আছেন স্বয়ং দিক্‌পালেরা
রেলোয়ে স্টেশনের বাইরে,
তাঁরাই বিশ্বের ছুটিবিভাগে রসসৃষ্টির কারিগর।
অস্ত-আকাশে লাগল তাঁদের নতুন তুলির টান
অপূর্ব আলোকের বর্ণচ্ছটায়।
প্রজাপতির দল নামালেন
রৌদ্রে ঝলমল ফুলভরা টগরের ডালে,
পাতায় পাতায় যেন বাহবাধ্বনি উঠেছে
ওদের হালকা ডানার এলোমেলো তালের রঙিন নৃত্যে।
আমার আঙিনার ধারে ধারে এতদিন চলেছিল
এক-সার জুঁই-বেলের ফোটা-ঝরার ছন্দ,
সংকেত এল, তারা সরে পড়ল নেপথ্যে;
শিউলি এল ব্যতিব্যস্ত হয়ে;
এখনো বিদায় মিলল না মালতীর।
কাশের বনে লুটিয়ে পড়েছে শুক্লাসপ্তমীর জ্যোৎস্না--
পূজার পার্বণে চাঁদের নূতন উত্তরী
বর্ষজলে ধোপ-দেওয়া।
 
আজ নি-খরচার হাওয়া-বদল জলে স্থলে।
খরিদদারের দল তাকে এড়িয়ে চলে গেল
                     দোকানে বাজারে।
বিধাতার দামী দান থাকে লুকোনো
বিনা দামের প্রশ্রয়ে,
সুলভ ঘোমটার নীচে থাকে
দুর্লভের পরিচয়।
আজ এই নি-কড়িয়া ছুটির অজস্রতা
সরিয়েছেন তিনি ভিড়ের থেকে
জনকয়েক অপরাজেয় কুঁড়ে মানুষের প্রাঙ্গণে।
তাদের জন্যেই পেতেছেন খাস-দরবারের আসর
তাঁর আম-দরবারের মাঝখানেই--
কোনো সীমানা নেই আঁকা।
এই ক'জনের দিকে তাকিয়ে
উৎসবের বীনকারকে তিনি বায়না দিয়ে এসেছেন
অসংখ্য যুগ থেকে।
 
বাঁশি বাজল।
আমার দুই চক্ষু যোগ দিল
কয়খানা হালকা মেঘের দলে।
ওরা ভেসে পড়েছে নিঃশেষে মিলিয়ে যাবার খেয়ায়।
আমার মন বেরোল নির্জনে-আসন-পাতা
শান্ত অভিসারে,
যা-কিছু আছে সমস্ত পেরিয়ে যাবার যাত্রায়।
 
আমার এই স্তব্ধ এই ভ্রমণ হবে সারা,
ছুটি হবে শেষ,
হাওয়া-বদলের দল ফিরে আসবে ভিড় ক'রে,
আসন্ন হবে বাকি-পড়া কাজের তাগিদ।
ফুরোবে আমার ফিরতি-টিকিটের মেয়াদ,
ফিরতে হবে এইখান থেকে এইখানেই,
মাঝখানে পার হব অসীম সমুদ্র।
<|endoftext|>
<|startoftext|>


আমার তরে পথের 'পরে কোথায় তুমি থাক
               সে-কথা আমি শুধাই বারে বারে।
কোথায় জানি আসনখানি সাজিয়ে তুমি রাখ
               আমার লাগি নিভৃতে একধারে।
বাতাস বেয়ে ইশারা পেয়ে গেছি মিলন-আশে
শিশিরধোয়া আলোতে-ছোঁয়া শিউলিছাওয়া ঘাসে,
খুঁজেছি দিশা বিলোল জল-কাকলিকলভাসে
             অধীরধারা নদীর পারে পারে।
আকাশকোণে মেঘের রঙে মায়ার যেথা মেলা,
তটের তলে স্বচ্ছ জলে ছায়ার যেথা খেলা,
অশথশাখে কপোত ডাকে, সেথায় সারাবেলা
           তোমার বাঁশি শুনেছি বারে বারে।
কেমনে বুঝি আমারে খুঁজি কোথায় তুমি ডাক,
        বাজিয়া উঠে ভীষণ তব ভেরি।
শরম লাগে, মন না জাগে, ছুটিয়া চলি নাকো,
        দ্বিধার ভরে দুয়ারে করি দেরি।
ডেকেছ তুমি মানুষ যেথা পীড়িত অপমানে,
আলোক যেথা নিবিয়া আসে শঙ্কাতুর প্রাণে,
আমারে চাহি ডঙ্কা তব বেজেছে সেইখানে
           বন্দী যেথা কাঁদিছে কারাগারে।
পাষাণ ভিত টলিছে যেথা ক্ষিতির বুক ফাটি
ধুলায়-চাপা অনলশিখা কাঁপায়ে তোলে মাটি,
নিমেষ আসি বহুযুগের বাঁধন ফেলে কাটি,
           সেথায় ভেরি বাজাও বারে বারে।


<|endoftext|>
<|startoftext|>


আমার দিনের শেষ ছায়াটুকু
মিশাইলে মূলতানে--
গুঞ্জন তার রবে চিরদিন,
ভুলে যাবে তার মানে।
কর্মক্লান্ত পথিক যখন
বসিবে পথের ধারে
এই রাগিণীর করুণ আভাস
পরশ করিবে তারে,
নীরবে শুনিবে মাথাটি করিয়া নিচু;
শুধু এইটুকু আভাসে বুঝিবে,
বুঝিবে না আর কিছু--
"বিস্মৃত যুগে দুর্লভ ক্ষণে
বেঁচেছিল কেউ বুঝি,
আমরা যাহার খোঁজ পাই নাই
তাই সে পেয়েছে খুঁজি।'
<|endoftext|>
<|startoftext|>


আমার নয়ন   তব নয়নের   নিবিড় ছায়ায়
          মনের কথার কুসুমকোরক খোঁজে।
সেথায় কখন্‌   অগম গোপন   গহন মায়ায়
          পথ হারাইল ও-যে।
আতুর দিঠিতে শুধায় সে নীরবেরে,
নিভৃত বাণীর সন্ধান নাই যে রে;
অজানার মাঝে অবুঝের মতো ফেরে
          অশ্রুধারায় ম'জে।
আমার হৃদয়ে যে কথা লুকানো, তার আভাষণ
          ফেলে কভু ছায়া তোমার হৃদয়তলে?
দুয়ারে এঁকেছি রক্ত রেখায় পদ্ম-আসন,
          সে তোমারে কিছু বলে?
তব কুঞ্জের পথ দিয়ে যেতে যেতে
বাতাসে বাতাসে ব্যথা দিই মোর পেতে,
বাঁশি কী আশায় ভাষা দেয় আকাশেতে
          সে কি কেহ নাহি বোঝে।
<|endoftext|>
<|startoftext|>


আমার         নয়ন-ভুলানো এলে।
আমি           কী হেরিলাম হৃদয় মেলে।
                         শিউলিতলার পাশে পাশে
                         ঝরা ফুলের রাশে রাশে
                         শিশির-ভেজা ঘাসে ঘাসে
                               অরুণ-রাঙা-চরণ ফেলে
                               নয়ন-ভুলানো এলে।
 
আলোছায়ার আঁচলখানি
              লুটিয়ে পড়ে বনে বনে,
ফুলগুলি ওই মুখে চেয়ে
              কী কথা কয় মনে মনে।
                               তোমায় মোরা করব বরণ,
                               মুখের ঢাকা করো হরণ,
                               ওই টুকু ওই মেঘাবরণ
                                  দু হাত দিয়ে ফেলো ঠেলে।
                                  নয়ন-ভুলানো এলে।
 
বনদেবীর দ্বারে দ্বারে
           শুনি গভীর শঙ্খধনি,
আকাশবীণার তারে তারে
           জাগে তোমার আগমনী।
              কোথায় সোনার নূপুর বাজে,
              বুঝি আমার হিয়ার মাঝে,
              সকল ভাবে সকল কাজে
                         পাষাণ-গালা সুধা ঢেলে--
                         নয়ন-ভুলানো এলে।
<|endoftext|>
<|startoftext|>


বাউলের সুর
 
    আমার           নাই-বা হল পারে যাওয়া।
                   যে হাওয়াতে চলত তরী
                         অঙ্গেতে সেই লাগাই হাওয়া।
                   নেই যদি-বা জমল পাড়ি
                   ঘাট আছে তো বসতে পারি,
    আমার           আশার তরী ডুবল যদি
                         দেখব তোদের তরী বাওয়া।
                   হাতের কাছে কোলের কাছে
                   যা আছে সেই অনেক আছে,
    আমার           সারা দিনের এই কি রে কাজ
                         ও পার-পানে কেঁদে চাওয়া।
                   কম কিছু মোর থাকে হেথা
                   পুরিয়ে নেব প্রাণ দিয়ে তা,
    আমার           সেইখানেতেই কল্পলতা
                         যেখানে মোর দাবি-দাওয়া।
<|endoftext|>
<|startoftext|>


আমার      নামটা দিয়ে ঢেকে রাখি যারে
                 মরছে সে এই নামের কারাগারে।
                 সকল ভুলে যতই দিবারাতি
                 নামটারে ওই আকাশপানে গাঁথি,
                 ততই আমার নামের অন্ধকারে
                 হারাই আমার সত্য আপনারে।
 
জড়ো করে ধূলির 'পরে ধূলি
নামটারে মোর উচ্চ করে তুলি।
                 ছিদ্র পাছে হয় রে কোনোখানে
                 চিত্ত মম বিরাম নাহি মানে,
                 যতন করি যতই এ মিথ্যারে
                 ততই আমি হারাই আপনারে।
<|endoftext|>
<|startoftext|>


আমার নামের আখরে জড়ায়ে
              আশীর্বচনখানি,
তোমার খাতার পাতায় দিলাম আনি।
<|endoftext|>
<|startoftext|>


আমার নৌকো বাঁধা ছিল পদ্মানদীর পারে,
হাঁসের পাঁতি উড়ে যেত মেঘের ধারে ধারে--
জানিনে মন-কেমন-করা লাগত কী সুর হাওয়ার
আকাশ বেয়ে দূর দেশেতে উদাস হয়ে যাওয়ার।
কী জানি সেই দিনগুলি সব কোন্‌ আঁকিয়ের লেখা,
ঝিকিমিকি সোনার রঙে হালকা তুলির রেখা।
বালির 'পরে বয়ে যেত স্বচ্ছ নদীর জল,
তেমনি বইত তীরে তীরে গাঁয়ের কোলাহল--
ঘাটের কাছে, মাঠের ধারে, আলো-ছায়ার স্রোতে;
অলস দিনের উড়্‌নিখানার পরশ আকাশ হতে
বুলিয়ে যেত মায়ার মন্ত্র আমার দেহে-মনে।
           তারই মধ্যে আসত ক্ষণে ক্ষণে
            দূর কোকিলের সুর,
             মধুর হত আশ্বিনে রোদ্‌দুর।
    পাশ দিয়ে সব নৌকো বড়ো বড়ো
পরদেশিয়া নানা খেতের ফসল ক'রে জড়ো
পশ্চিমে হাট বাজার হতে, জানিনে তার নাম,
পেরিয়ে আসত ধীর গমনে গ্রামের পরে গ্রাম
              ঝপ্‌ঝপিয়ে দাঁড়ে।
খোরাক কিনতে নামত দাঁড়ি ছায়ানিবিড় পাড়ে।
            যখন হত দিনের অবসান
গ্রামের ঘাটে বাজিয়ে মাদল গাইত হোলির গান।
ক্রমে রাত্রি নিবিড় হয়ে নৌকো ফেলত ঢেকে,
একটি কেবল দীপের আলো জ্বলত ভিতর থেকে।
শিকলে আর স্রোতে মিলে চলত টানের শব্দ;
           স্বপ্নে যেন ব'কে উঠত রজনী নিস্তব্ধ।
পুবে হাওয়ায় এল ঋতু, আকাশ-জোড়া মেঘ;
ঘরমুখো ওই নৌকোগুলোয় লাগল অধীর বেগ।
  ইলিশমাছ আর পাকা কাঁঠাল জমল পারের হাটে,
  কেনাবেচার ভিড় লাগল নৌকো-বাঁধা ঘাটে।
  ডিঙি বেয়ে পাটের আঁঠি আনছে ভারে ভারে,
  মহাজনের দাঁড়িপাল্লা উঠল নদীর ধারে।
  হাতে পয়সা এল, চাষি ভাব্‌না নাহি মানে,
  কিনে নতুন ছাতা জুতো চলেছে ঘর-পানে।
  পরদেশিয়া নৌকোগুলোর এল ফেরার দিন,
  নিল ভরে খালি-করা কেরোসিনের টিন;
  একটা পালের 'পরে ছোটো আরেকটা পাল তুলে
  চলার বিপুল গর্বে তরীর বুক উঠেছে ফুলে।
  মেঘ ডাকছে গুরু গুরু, থেমেছে দাঁড় বাওয়া,
  ছুটছে ঘোলা জলের ধারা, বইছে বাদল হাওয়া।
<|endoftext|>
<|startoftext|>


৮৪
আমার প্রাণের গানের পাখির দল
         তোমার কণ্ঠে বাসা খুঁজিবারে
                   হল আজি চঞ্চল॥


<|endoftext|>
<|startoftext|>


আমার        প্রাণের 'পরে চলে গেল কে
বসন্তের বাতাসটুকুর মতো।
সে যে        ছুঁয়ে গেল নুয়ে গেল রে
ফুল          ফুটিয়ে গেল শত শত।
 
সে          চলে গেল, বলে গেল না,
সে          কোথায় গেল ফিরে এল না,
সে          যেতে যেতে চেয়ে গেল,
                কী যেন গেয়ে গেল
তাই  আপন মনে বসে আছি
              কুসুম-বনেতে।
 
সে           ঢেউয়ের মতো ভেসে গেছে,
           চঁদের আলোর দেশে গেছে,
           যেখান দিয়ে হেসে গেছে
               হাসি তার রেখে গেছে রে।
           মনে হল আঁখির কোণে
               আমায় যেন ডেকে গেছে সে।
আমি        কোথায় যাব কোথায় যাব,
               ভাবতেছি তাই একলা বসে।
 
সে           চাঁদের চোখে বুলিয়ে গেল
            ঘুমের ঘোর।
সে    প্রাণের কোথা দুলিয়ে গেল
          ফুলের ডোর।
সে    কুসুম-বনের উপর দিয়ে
          কী কথা যে বলে গেল,
           ফুলের গন্ধ পাগল হয়ে
          সঙ্গে তারি চলে গেল।
           হৃদয় আমার আকুল হল,
           নয়ন আমার মুদে এল,
          কোথা দিয়ে কোথায় গেল সে!
<|endoftext|>
<|startoftext|>


আমার    প্রাণের মাঝে যেমন করে
                         নাচে তোমার প্রাণ
আমার    প্রেমে তেমনি তোমার প্রেমের
                         বহুক-না তুফান।
            রসের বরিষনে
  তারে   মিলাও সবার সনে,
      অঞ্জলি মোর ছাপিয়ে দিয়ে
          হোক সে তোমার দান।
 
আমার    হৃদয় সদা আমার মাঝে
                         বন্দী হয়ে থাকে।
তোমার   আপন পাশে নিয়ে তুমি
                         মুক্ত করো তাকে।
                যেমন তোমার তারা,
  তোমার           ফুলটি যেমন ধারা,
             তেমনি তারে তোমার করো
                যেমন তোমার গান।
<|endoftext|>
<|startoftext|>


আমার প্রিয়ার সচল ছায়াছবি
                       সজল নীলাকাশে।
         আমার প্রিয়া মেঘের ফাঁকে ফাঁকে
          সন্ধ্যাতারায় লুকিয়ে দেখে কাকে,
সন্ধ্যাদীপের লুপ্ত আলো স্মরণে তার ভাসে।
                   বারিঝরা বনের গন্ধ নিয়া
   পরশহারা বরণমালা গাঁথে আমার প্রিয়া।
          আমার প্রিয়া ঘন শ্রাবণধারায়
                   আকাশ ছেয়ে মনের কথা হারায়,
                       আমার প্রিয়ার আঁচল দোলে
                        নিবিড় বনের শ্যামল উচ্ছ্বাসে।
<|endoftext|>
<|startoftext|>


৯
আমার প্রেম রবি-কিরণ-হেন
জ্যোতির্ময় মুক্তি দিয়ে তোমারে ঘেরে যেন॥ 
<|endoftext|>
<|startoftext|>


আমার পাচকবর গদাধর মিশ্র,
           তারি ঘরে দেখি মোর কুন্তলবৃষ্য।
            কহিনু তাহারে ডেকে,--
            "এ শিশিটা এনেছে কে,
           শোভন করিতে চাও হেঁশেলের দৃশ্য?'
 
            সে কহিল, "বরিষার
            এই ঋতু; সরিষার
            কহে, "কাঠমুণ্ডার
            নেপালের গুণ্ডার
    এই তেলে কেটে যায় জঠরের গ্রীষ্ম।
লোকমুখে শুনেছি তো, রাজা-গোলকুণ্ডার
    এই সাত্ত্বিক তেলে পূজার হবিষ্য।
             আমি আর তাঁরা সবে চরকের শিষ্য।'
<|endoftext|>
<|startoftext|>


আমার ফুলবাগানের ফুলগুলিকে
বাঁধব না আজ তোড়ায়,
রঙ-বেরঙের সুতোগুলো থাক্‌,
থাক্‌ পড়ে ঐ জরির ঝালর।
শুনে ঘরের লোকে বলে,
"যদি না বাঁধ জড়িয়ে জড়িয়ে
ওদের ধরব কী করে,
ফুলদানিতে সাজাব কোন্‌ উপায়ে?"
আমি বলি,
"আজকে ওরা ছুটি-পাওয়া নটী,
ওদের উচ্চহাসি অসংযত,
ওদের এলোমেলো হেলাদোলা
বকুলবনে অপরাহ্নে,
চৈত্রমাসের পড়ন্ত রৌদ্রে।
আজ দেখো ওদের যেমন-তেমন খেলা,
শোনো ওদের যখন-তখন কলধ্বনি,
তাই নিয়ে খুশি থাকো।"
বন্ধু বললে,
"এলেম তোমার ঘরে
ভরা পেয়ালার তৃষ্ণা নিয়ে।
তুমি খ্যাপার মতো বললে,
আজকের মতো ভেঙে ফেলেছি
ছন্দের সেই পুরোনো পেয়ালাখানা
আতিথ্যের ত্রুটি ঘটাও কেন?"
আমি বলি, "চলো না ঝরনাতলায়,
ধারা সেখানে ছুটছে আপন খেয়ালে,
কোথাও মোটা, কোথাও সরু।
কোথাও পড়ছে শিখর থেকে শিখরে,
কোথাও লুকোল গুহার মধ্যে।
তার মাঝে মাঝে মোটা পাথর
পথ ঠেকিয়ে দাঁড়িয়ে থাকে বর্বরের মতো,
মাঝে মাঝে গাছের শিকড়
কাঙালের মতো ছড়িয়েছে আঙুলগুলো,
কাকে ধরতে চায় ঐ জলের ঝিকিমিকির মধ্যে?"
সভার লোকে বললে,
"এ যে তোমার আবাঁধা বেণীর বাণী,
বন্দিনী সে গেল কোথায়?"
আমি বলি, "তাকে তুমি পারবে না আজ চিনতে,
তার সাতনলী হারে আজ ঝলক নেই,
চমক দিচ্ছে না চুনি-বসানো কঙ্কণে।"
ওরা বললে, "তবে মিছে কেন?
কী পাবে ওর কাছ থেকে?"
আমি বলি, "যা পাওয়া যায় গাছের ফুলে
ডালে পালায় সব মিলিয়ে।
পাতার ভিতর থেকে
তার রঙ দেখা যায় এখানে সেখানে,
গন্ধ পাওয়া যায় হাওয়ার ঝাপটায়।
চারদিকের খোলা বাতাসে
দেয় একটুখানি নেশা লাগিয়ে।
মুঠোয় করে ধরবার জন্যে সে নয়,
তার অসাজানো আটপহুরে পরিচয়কে
অনাসক্ত হয়ে মানবার জন্যে
তার আপন স্থানে।"
<|endoftext|>
<|startoftext|>


আমার বুড়ো বয়সখানা ছিল বসে একা
তোমার জন্মদিনের সাথে হঠাৎ হল দেখা।
দাঁড়াল যেই চমকে উঠে
বয়সটা তার পড়ল টুটে।
<|endoftext|>
<|startoftext|>


আমার           ব্যথা যখন আনে আমায়
                         তোমার দ্বারে
তখন        আপনি এসে দ্বার খুলে দাও
                         ডাকো তারে।
                বাহুপাশের কাঙাল সে যে,
                চলেছে তাই সকল ত্যেজে,
            কাঁটার পথে ধায় সে তোমার
                       অভিসারে;
            আপনি এসে দ্বার খুলে দাও
                    ডাকো তারে।
 
আমার        ব্যথা যখন বাজায় আমায়
                          বাজি সুরে
সেই               গানের টানে পার না আর
                          রইতে দূরে।
                লুটিয়ে পড়ে সে গান মম
                ঝড়ের রাতের পাখি সম,
                     বাহির হয়ে এস তুমি
                            অন্ধকারে;
                     আপনি এসে দ্বার খুলে দাও
                            ডাকো তারে।
<|endoftext|>
<|startoftext|>


 আমার বয়সে
             মনকে বলবার সময় এল--
                     কাজ নিয়ে কোরো না বাড়াবাড়ি
                             ধীরে সুস্থে চলো,
                     যথোচিত পরিমাণে ভুলতে করো শুরু
                 যাতে ফাঁক পড়ে সময়ের মাঝে মাঝে।
             বয়স যখন অল্প ছিল
কর্তব্যের বেড়ায় ফাঁক ছিল যেখানে সেখানে।
             তখন যেমন-খুশির ব্রজধামে
                 ছিল বালগোপালের লীলা।
                         মথুরার পালা এল মাঝে,
                            কর্তব্যের রাজাসনে।
আজ আমার মন ফিরেছে
             সেই কাজ-ভোলার অসাবধানে।
কী কী আছে দিনের দাবি
             পাছে সেটা যাই এড়িয়ে
      বন্ধু তার ফর্দ রেখে যায় টেবিলে।
             ফর্দটাও দেখতে ভুলি,
                 টেবিলে এসেও বসা হয় না--
                     এম্‌নিতরো ঢিলে অবস্থা।
গরম পড়েছে ফর্দে এটা না ধরলেও
             মনে আনতে বাধে না।
      পাখা কোথায়,
                 কোথায় দার্জিলিঙের টাইম-টেবিলটা,
--এমনতরো হাঁপিয়ে ওঠবার ইশারা ছিল
             থার্মোমিটারে।
                     তবু ছিলেম স্থির হয়ে।
                 বেলা দুপুর,
      আকাশ ঝাঁ ঝাঁ করছে,
                 ধূ ধূ করছে মাঠ,
             তপ্ত বালু উড়ে যায় হূহু করে--
                 খেয়াল হয় না।
      বনমালী ভাবে দরজা বন্ধ করাটা
                 ভদ্রঘরের কায়দা--
             দিই তাকে এক ধমক।
      পশ্চিমের সাশির ভিতর দিয়ে
             রোদ ছড়িয়ে পড়ে পায়ের কাছে।
                 বেলা যখন চারটে
      বেহারা এসে খবর নেয়, চিট্‌ঠি?
             হাত উলটিয়ে বলি, নাঃ।
      ক্ষণকালের জন্য খটকা লাগে
                     চিঠি লেখা উচিত ছিল--
      ক্ষণকালটা যায় পেরিয়ে,
ডাকের সময় যায় তার পিছন পিছন।
      এ দিকে বাগানে পথের ধারে
                     টগর গন্ধরাজের পুঁজি ফুরোয় না,
      এরা ঘাটে-জটলা-করা বউদের মতো
             পরস্পর হাসাহাসি ঠেলাঠেলিতে
                     মাতিয়ে তুলেছে কুঞ্জ আমার।
কোকিল ডেকে ডেকে সারা--
             ইচ্ছে করে তাকে বুঝিয়ে বলি,
                 অত একান্ত জেদ কোরো না
                     বনান্তরের উদাসীনকে মনে রাখবার জন্যে।
মাঝে মাঝে ভুলো, মাঝে মাঝে ফাঁক বিছিয়ে রেখো জীবনে;
                     মনে রাখার মানহানি কোরো না
                         তাকে দুঃসহ ক'রে।
                 মনে আনবার অনেক দিন-ক্ষণ আমারো আছে,
                         অনেক কথা, অনেক দুঃখ।
তার ফাঁকের ভিতর দিয়েই
                 নতুন বসন্তের হাওয়া আসে
      রজনীগন্ধার গন্ধে বিষণ্ন হয়ে;
             তারি ফাঁকের মধ্যে দিয়ে
                 কাঁঠালতলার ঘন ছায়া
                     তপ্ত মাঠের ধারে
             দূরের বাঁশি বাজায়
                     অশ্রুত মূলতানে।
      তারি ফাঁকে ফাঁকে দেখি--
ছেলেটা ইস্কুল পালিয়ে খেলা করছে
                 হাঁসের বাচ্ছা বুকে চেপে ধ'রে
                         পুকুরের ধারে
             ঘাটের উপর একলা ব'সে
                     সমস্ত বিকেল বেলাটা।
তারি ফাঁকের ভিতর দিয়ে দেখতে পাই
             লিখছে চিঠি নূতন বধূ,
                 ফেলছে ছিঁড়ে, লিখছে আবার।
      একটুখানি হাসি দেখা দেয় আমার মুখে,
                 আবার একটুখানি নিশ্বাসও পড়ে।
<|endoftext|>
<|startoftext|>


আমার বাণী আমার প্রাণে লাগে।
         যত তোমায় ডাকি, আমার
            আপন হৃদয় জাগে।
         শুধু তোমায় চাওয়া
         সে-ও আমার পাওয়া,
তাই তো পরান পরানপণে
            হাত বাড়িয়ে মাগে।
 
হায় অশক্ত, ভয়ে থাকিস পিছে!
    লাগলে সেবায় অশক্তি তোর
            আপনি হবে মিছে।
    পথ দেখাবার তরে
    যাব কাহার ঘরে,
যেমনি আমি চলি, তোমার
            প্রদীপ চলে আগে।
<|endoftext|>
<|startoftext|>


১৯
আমার বাণীর পতঙ্গ গুহাচর
    আয় গহ্বর ছেড়ে--
গোধূলিতে এল শেষ যাত্রার অবসর,
    হারিয়ে যা পাখা নেড়ে॥  
<|endoftext|>
<|startoftext|>


আমার বোঝা এতই করি ভারী--
তোমার ভার যে বইতে নাহি পারি।
          আমারি নাম সকল গায়ে লিখা,
    হয় নি পরা তব নামের টিকা--
              তাই তো আমায় দ্বার ছাড়ে না দ্বারী।
আমার ঘরে আমিই শুধু থাকি,
তোমার ঘরে লও আমারে ডাকি।
          বাঁচিয়ে রাখি যা-কিছু মোরে আছে
          তার ভাবনায় প্রাণ তো নাহি বাঁচে--
           সব যেন মোর তোমার কাছে হারি।
<|endoftext|>
<|startoftext|>


আমার    ভাঙা পথের রাঙা ধুলায়
                         পড়েছে কার পায়ের চিহ্ন।
            তারি গলার মালা হতে
                         পাপড়ি হেথায় লুটায় ছিন্ন।
            এল যখন সাড়াটি নাই,
            গেল চলে জানাল তাই,
            এমন করে আমারে হায়
                    কে বা কাঁদায় সে জন ভিন্ন।
 
তখন         তরুণ ছিল অরুণ-আলো,
                         পথটি ছিল কুসুমকীর্ণ।
            বসন্ত যে রঙীন বেশে
                         ধরায় সেদিন অবতীর্ণ।
  সেদিন খবর মিলল না যে,
  রইনু বসে ঘরের মাঝে,
  আজকে পথে বাহির হব
                         বহি আমার জীবন জীর্ণ।
<|endoftext|>
<|startoftext|>


আমার মুখের কথা তোমার
            নাম দিয়ে দাও ধুয়ে,
আমার নীরবতায় তোমার
            নামটি রাখো থুয়ে।
রক্তধারার ছন্দে আমার
            দেহবীণার তার
 
বাজাক আনন্দে তোমার
            নামেরি ঝংকার।
ঘুমের 'পরে জেগে থাকুক
            নামের তারা তব
জাগরণের ভালে আঁকুক
            অরুণলেখা নব।
সব আকাঙক্ষা-আশায় তোমার
            নামটি জ্বলুক শিখা।
সকল ভালোবাসায় তোমার
            নামটি রহুক লিখা।
সকল কাজের শেষে তোমার
            নামটি উঠুক ফ'লে,
রাখব কেঁদে হেসে তোমার
            নামটি বুকে কোলে।
জীবনপদ্মে সংগোপনে
            রবে নামের মধু,
তোমায় দিব মরণক্ষণে
            তোমারি নাম বঁধু।
<|endoftext|>
<|startoftext|>


আমার মনে একটুও নেই বৈকুন্ঠের আশা।--
                       ওইখানে মোর বাসা
                       যে মাটিতে শিউরে ওঠে ঘাস,
          যার 'পরে ওই মন্ত্র পড়ে দক্ষিনে বাতাস।
চিরদিনের আলোক-জ্বালা নীল আকাশের নীচে
          যাত্রা আমার নৃত্যপাগল নটরাজের পিছে।
ফুল ফোটাবার যে রাগিণী বকুল শাখায় সাধা,
          নিষ্কারণে ওড়ার আবেগ চিলের পাখায় বাঁধা,
                       সেই দিয়েছে রক্তে আমার ঢেউয়ের দোলাদুলি;
স্বপ্নলোকে সেই উড়েছে সুরের পাখনা তুলি।
                                 দায়-ভোলা মোর মন
                       মন্দে-ভালোয় সাদায়-কালোয় অঙ্কিত প্রাঙ্গণ
                                      ছাড়িয়ে গেছে দূর দিগন্ত-পানে
                       আপন বাঁশির পথ-ভোলানো তানে।
দেখা দিল দেহের অতীত কোন্‌ দেহ এই মোর
                       ছিন্ন করি বস্তুবাঁধন-ডোর।
                       শুধু কেবল বিপুল অনুভূতি,
          গভীর হতে বিচ্ছুরিত আনন্দময় দ্যুতি,
                       শুধু কেবল গানেই ভাষা যার,
          পুষ্পিত ফাল্গুনের ছন্দে গন্ধে একাকার;
          নিমেষহারা চেয়ে-থাকার দূর অপারের মাঝে
                                 ইঙ্গিত যার বাজে।
                       যে দেহেতে মিলিয়ে আছে অনেক ভোরের আলো,
          নাম-না-জানা অপূর্বেরে যার লেগেছে ভালো,
                       যে দেহেতে রূপ নিয়েছে অনির্বচনীয়
                                 সকল প্রিয়ের মাঝখানে যে প্রিয়,
                       পেরিয়ে মরণ সে মোর সঙ্গে যাবে--
          কেবল রসে, কেবল সুরে, কেবল অনুভাবে।
<|endoftext|>
<|startoftext|>


আমার মনের জানলাটি আজ হঠাৎ গেল খুলে
          তোমার মনের দিকে।
সকালবেলার আলোয় আমি সকল কর্ম ভুলে
          রইনু অনিমিখে।
 
          দেখতে পেলেম তুমি মোরে
          সদাই ডাক যে-নাম ধ'রে
         সে-নামটি এই চৈত্রমাসের পাতায় পাতায় ফুলে
              আপনি দিলে লিখে।
         সকালবেলার আলোতে তাই সকল কর্ম ভুলে
                   রইনু অনিমিখে।
 
         আমার সুরের পর্দাটি আজ হঠাৎ গেল উড়ে
              তোমার গানের পানে।
         সকালবেলার আলো দেখি তোমার সুরে সুরে
              ভরা আমার গানে।
              মনে হল আমারি প্রাণ
          তোমার বিশ্বে তুলেছে তান,
         আপন গানের সুরগুলি সেই তোমার চরণমূলে
              নেব আমি শিখে।
         সকালবেলার আলোতে তাই সকল কর্ম ভুলে
              রইনু অনিমিখে।
<|endoftext|>
<|startoftext|>


কল্যাণীয় শ্রীমান অসিতকুমার হালদার
         
         আমার মূর্তি পূর্ণ করি
             মুক্তি পেল' তোমার শক্তি,
         রেখায় রেখায় নিত্য শিখায়
             দীপ্তি পেল তোমার ভক্তি।
         চক্ষে তোমার প্রাণের মন্ত্র,
             তাই তো তোমার ধ্যানের দৃষ্টি
         তোমার রসে আমার রূপে
             রচিল এই নূতন সৃষ্টি।
<|endoftext|>
<|startoftext|>


আমার মা না হয়ে তুমি
          আর কারো মা হলে
ভাবছ তোমায় চিনতেম না,
          যেতেম না ঐ কোলে?
মজা আরো হত ভারি,
দুই জায়গায় থাকত বাড়ি,
আমি থাকতেম এই গাঁয়েতে,
          তুমি পারের গাঁয়ে।
এইখানেতে দিনের বেলা
যা-কিছু সব হত খেলা
দিন ফুরোলেই তোমার কাছে
          পেরিয়ে যেতেম নায়ে।
হঠাৎ এসে পিছন দিকে
আমি বলতেম, "বল্‌ দেখি কে?"
তুমি ভাবতে, চেনার মতো
          চিনি নে তো তবু।
তখন কোলে ঝাঁপিয়ে পড়ে
আমি বলতেম গলা ধরে--
"আমায় তোমার চিনতে হবেই,
          আমি তোমার অবু!"
ঐ পারেতে যখন তুমি
আনতে যেতে জল,--
এই পারেতে তখন ঘাটে
          বল্‌ দেখি কে বল্‌?
কাগজ-গড়া নৌকোটিকে
ভাসিয়ে দিতেম তোমার দিকে,
যদি গিয়ে পৌঁছত সে
          বুঝতে কি, সে কার?
সাঁতার আমি শিখিনি যে
নইলে আমি যেতেম নিজে,
আমার পারের থেকে আমি
          যেতেম তোমার পার।
মায়ের পারে অবুর পারে
থাকত তফাত, কেউ তো কারে
ধরতে গিয়ে পেত নাকো,
          রইত না একসাথে।
দিনের বেলায় ঘুরে ঘুরে
দেখা-দেখি দূরে দূরে,--
সন্ধ্যেবেলায় মিলে যেত
          অবুতে আর মা-তে।
কিন্তু হঠাৎ কোনোদিনে
          যদি বিপিন মাঝি
পার করতে তোমার পারে
          নাই হত মা রাজি।
ঘরে তোমার প্রদীপ জ্বেলে
ছাতের 'পরে মাদুর মেলে
বসতে তুমি, পায়ের কাছে
          বসত ক্ষান্ত বুড়ী,
উঠত তারা সাত ভায়েতে,
ডাকত শেয়াল ধানের খেতে,
উড়ো ছায়ার মতো বাদুড়
          কোথায় যেত উড়ি।
তখন কি মা, দেরি দেখে
ভয় হত না থেকে থেকে,
পার হয়ে, মা, আসতে হতই
          অবু যেথায় আছে।
তখন কি আর ছাড়া পেতে?
দিতেম কি আর ফিরে যেতে?
ধরা পড়ত মায়ের ওপার
          অবুর পায়ের কাছে।
<|endoftext|>
<|startoftext|>


আমার মাঝারে যে আছে কে গো সে
           কোন্‌ বিরহিণী নারী?
আপন করিতে চাহিনু তাহারে,
           কিছুতেই নাহি পারি।
      রমণীরে কে বা জানে--
      মন তার কোন্‌খানে।
সেবা করিলাম দিবানিশি তার,
গাঁথি দিনু গলে কত ফুলহার,
মনে হল সুখে প্রসন্নমুখে
      চাহিল সে মোর পানে।
কিছু দিন যায়,একদিন হায়
      ফেলিল নয়নবারি--
"তোমাতে আমার কোনো সুখ নাই'
      কহে বিরহিণী নারী।
 
রতনে জড়িত নূপুর তাহারে
      পরায়ে দিলাম পায়ে,
রজনী জাগিয়া ব্যজন করিনু
      চন্দন-ভিজা বায়ে।
      রমণীরে কে বা জানে--
      মন তার কোন্‌খানে।
কনকখচিত পালঙ্ক'পরে
বসানু তাহারে বহু সমাদরে,
মনে হল হেন হাসিমুখে যেন
      চাহিল সে মোর পানে।
কিছু দিন যায়, লুটায়ে ধুলায়
      ফেলিল নয়নবারি--
"এ-সবে আমার কোনো সুখ নাই'
      কহে বিরহিণী নারী।
 
বাহিরে আনিনু তাহারে, করিতে
      হৃদয়দিগ্‌বিজয়।
সারথি হইয়া রথখানি তার
      চালানু ধরণীময়।
      রমণীরে কে বা জানে--
      মন তার কোন্‌খানে।
দিকে দিকে লোক সঁপি দিল প্রাণ,
দিকে দিকে তার উঠে চাটুগান,
মনে হল তবে দীপ্ত গরবে
      চাহিল সে মোর পানে।
কিছু দিন যায়,মুখ সে ফিরায়,
      ফেলে সে নয়নবারি--
"হৃদয় কুড়ায়ে কোনো সুখ নাই'
      কহে বিরহিণী নারী।
 
আমি কহিলাম,"কারে তুমি চাও
      ওগো বিরহিণী নারী।'
সে কহিল,"আমি যারে চাই,তার
      নাম না কহিতে পারি।'
      রমণীরে কে বা জানে--
      মন তার কোন্‌খানে।
সে কহিল,"আমি যারে চাই তারে
পলকে যদি গো পাই দেখিবারে,
পুলকে তখনি লব তারে চিনি
      চাহি তার মুখপানে।'
দিন চলে যায়, সে কেবল হায়
      ফেলে নয়নের বারি--
অজানারে কবে আপন করিব'
      কহে বিরহিণী নারী।
<|endoftext|>
<|startoftext|>


আমার মাঝে তোমার লীলা হবে,
তাই তো আমি এসেছি এই ভবে।
      এই ঘরে সব খুলে যাবে দ্বার,
            ঘুচে যাবে সকল অহংকার,
            আনন্দময় তোমার এ সংসারে
                     আমার কিছু আর বাকি না রবে।
 
মরে গিয়ে বাঁচব আমি, তবে
আমার মাঝে তোমার লীলা হবে।
               সব বাসনা যাবে আমার থেমে
               মিলে গিয়ে তোমারি এক প্রেমে,
               দুঃখসুখের বিচিত্র জীবনে
                তুমি ছাড়া আর কিছু না রবে।
<|endoftext|>
<|startoftext|>


আমার         মাথা নত করে দাও হে তোমার
চরণধুলার তলে।
সকল অহংকার হে আমার
                    ডুবাও চোখের জলে।
                               নিজেরে করিতে গৌরব দান
নিজেরে কেবলি করি অপমান,
আপনারে শুধু ঘেরিয়া ঘেরিয়া
ঘুরে মরি পলে পলে।
সকল অহংকার হে আমার
ডুবাও চোখের জলে।
আমারে না যেন করি প্রচার
আমার আপন কাজে;
তোমারি ইচ্ছা করো হে পূর্ণ
আমার জীবন-মাঝে।
যাচি হে তোমার চরম শান্তি,
পরানে তোমার পরম কান্তি,
আমারে আড়াল করিয়া দাঁড়াও
হৃদয়পদ্মদলে।
সকল অহংকার হে আমার
  ডুবাও চোখের জলে।
<|endoftext|>
<|startoftext|>


আমার মিলন লাগি তুমি
      আসছ কবে থেকে।
তোমার চন্দ্র সূর্য তোমায়
      রাখবে কোথায় ঢেকে।
                 কত কালের সকাল-সাঁঝে
                 তোমার চরণধনি বাজে,
                 গোপনে দূত হৃদয়মাঝে
                    গেছে আমায় ডেকে।
 
ওগো পথিক, আজকে আমার
           সকল পরান ব্যেপে
থেকে থেকে হরষ যেন
           উঠছে কেঁপে কেঁপে।
                    যেন সময় এসেছে আজ,
                    ফুরালো মোর যা ছিল কাজ--
                    বাতাস আসে হে মহারাজ,
                               তোমার গন্ধ মেখে।
<|endoftext|>
<|startoftext|>
আমার    যে আসে কাছে, যে যায় চলে দূরে,
কভু      পাই বা কভু না পাই যে বন্ধুরে,
যেন      এই কথাটি বাজে মনের সুরে
                       তুমি আমার কাছে এসেছ।
কভু      মধুর রসে ভরে হৃদয়খানি,
কভু      নিঠুর বাজে প্রিয়মুখের বাণী,
তবু           নিত্য যেন এই কথাটি জানি
                    তুমি স্নেহের হাসি হেসেছ।
ওগো      কভু সুখের কভু দুখের দোলে
মোর      জীবন জুড়ে কত তুফান তোলে,
যেন           চিত্ত আমার এই কথা না ভোলে
                         তুমি আমায় ভালোবেসেছ।
যবে           মরণ আসে নিশীথে গৃহদ্বারে
যবে           পরিচিতের কোল হতে সে কাড়ে
যেন           জানি গো সেই অজানা পারাবারে
  এক তরীতে তুমিও ভেসেছ।
<|endoftext|>
<|startoftext|>




আমার যে সব দিতে হবে, সে তো আমি জানি!
আমার যত বিত্ত প্রভু,আমার যত বাণী।
আমার চোখের চেয়ে-দেখা, আমার কানের শোনা,
আমার হাতের নিপুণ সেবা, আমার আনাগোনা।
                              সব দিতে হবে।
 
আমার প্রভাত আমার সন্ধ্যা হৃদয়পত্রপুটে
গোপন থেকে তোমার পানে উঠবে ফুটে ফুটে।
এখন সে যে আমার বীণা, হতেছে তার বাঁধা,
বাজবে যখন তোমার হবে তোমার সুরে সাধা।
                                   সব দিতে হবে।
 
তোমারি আনন্দ আমার দুঃখে সুখে ভ'রে
আমার ক'রে নিয়ে তবে নাও যে তোমার ক'রে।
আমার ব'লে যা পেয়েছি শুভক্ষণে যবে
তোমার ক'রে দেব তখন তারা আমার হবে।
                                   সব দিতে হবে।
<|endoftext|>
<|startoftext|>


আমার যেতে ইচ্ছে করে
         নদীটির ওই পারে --
         যেথায় ধারে ধারে
বাঁশের খোঁটায় ডিঙি নৌকো
         বাঁধা সারে সারে।
কৃষাণেরা পার হয়ে যায়
         লাঙল কাঁধে ফেলে;
         জাল টেনে নেয় জেলে,
গোরু মহিষ সাঁৎরে নিয়ে
         যায় রাখালের ছেলে।
সন্ধে হলে যেখান থেকে
         সবাই ফেরে ঘরে
         শুধু রাতদুপরে
শেয়ালগুলো ডেকে ওঠে
         ঝাউডাঙাটার 'পরে।
         মা, যদি হও রাজি,
বড়ো হলে আমি হব
         খেয়াঘাটের মাঝি।
শুনেছি ওর ভিতর দিকে
         আছে জলার মতো।
         বর্ষা হলে গত
ঝাঁকে ঝাঁকে আসে সেথায়
         চখাচখী যত।
তারি ধারে ঘন হয়ে
         জন্মেছে সব শর;
         মানিক-জোড়ের ঘর,
কাদাখোঁচা পায়ের চিহ্ন
         আঁকে পাঁকের 'পর।
সন্ধ্যা হলে কত দিন মা,
         দাঁড়িয়ে ছাদের কোণে
         দেখেছি একমনে --
চাঁদের আলো লুটিয়ে পড়ে
         সাদা কাশের বনে।
         মা, যদি হও রাজি,
বড়ো হলে আমি হব
         খেয়াঘাটের মাঝি।
এ-পার ও-পার দুই পারেতেই
         যাব নৌকো বেয়ে।
         যত ছেলেমেয়ে
স্নানের ঘাটে থেকে আমায়
         দেখবে চেয়ে চেয়ে।
সূর্য যখন উঠবে মাথায়
         অনেক বেলা হলে --
         আসব তখন চলে
"বড়ো খিদে পেয়েছে গো --
         খেতে দাও মা' বলে।
আবার আমি আসব ফিরে
         আঁধার হলে সাঁঝে
         তোমার ঘরের মাঝে।
বাবার মতো যাব না মা,
         বিদেশে কোন্‌ কাজে।
         মা, যদি হও রাজি,
বড়ো হলে আমি হব
         খেয়াঘাটের মাঝি।
<|endoftext|>
<|startoftext|>


আমার রাজার বাড়ি কোথায় কেউ জানে না সে তো;
সে বাড়ি কি থাকত যদি লোকে জানতে পেত।
রুপো দিয়ে দেয়াল গাঁথা, সোনা দিয়ে ছাত,
থাকে থাকে সিঁড়ি ওঠে সাদা হাতির দাঁত।
সাত মহলা কোঠায় সেথা থাকেন সুয়োরানী,
সাত রাজার ধন মানিক-গাঁথা গলার মালাখানি।
আমার রাজার বাড়ি কোথায় শোন্‌ মা, কানে কানে --
ছাদের পাশে তুলসি গাছের টব আছে সেইখানে।
রাজকন্যা ঘুমোয় কোথা সাত সাগরের পারে,
আমি ছাড়া আর কেহ তো পায় না খুঁজে তারে।
দু হাতে তার কাঁকন দুটি, দুই কানে দুই দুল,
খাটের থেকে মাটির 'পরে লুটিয়ে পড়ে চুল।
ঘুম ভেঙে তার যাবে যখন সোনার কাঠি ছুঁয়ে
হাসিতে তার মানিকগুলি পড়বে ঝ'রে ভুঁয়ে।
রাজকন্যা ঘুমোয় কোথা শোন্‌ মা, কানে কানে --
ছাদের পাশে তুলসি গাছের টব আছে যেইখানে।
তোমরা যখন ঘাটে চল স্নানের বেলা হলে
আমি তখন চুপি চুপি যাই সে ছাদে চলে।
পাঁচিল বেয়ে ছায়াখানি পড়ে মা, যেই কোণে
সেইখানেতে পা ছড়িয়ে বসি আপন মনে।
সঙ্গে শুধু নিয়ে আসি মিনি বেড়ালটাকে,
সেও জানে নাপিত ভায়া কোন্‌খানেতে থাকে।
জানিস নাপিতপাড়া কোথায়? শোন্‌ মা কানে কানে --
ছাদের পাশে তুলসি গাছের টব আছে যেইখানে।
<|endoftext|>
<|startoftext|>
২
আমার লিখন ফুটে পথধারে
          ক্ষণিক কালের ফুলে,
চলিতে চলিতে দেখে যারা তারে
          চলিতে চলিতে ভুলে॥ 
<|endoftext|>
<|startoftext|>


আমার শেষবেলাকার ঘরখানি
বানিয়ে রেখে যাব মাটিতে,
তার নাম দেব শ্যামলী।
ও যখন পড়বে ভেঙে
সে হবে ঘুমিয়ে পড়ার মতো,
মাটির কোলে মিশবে মাটি;
ভাঙা থামে নালিশ উঁচু করে
বিরোধ করবে না ধরণীর সঙ্গে;
ফাটা দেয়ালের পাঁজর বের ক'রে
তার মধ্যে বাঁধতে দেবে না
মৃতদিনের প্রেতের বাসা।
সেই মাটিতে গাঁথব
আমার শেষ বাড়ির ভিত
যার মধ্যে সব বেদনার বিস্মৃতি,
সব কলঙ্কের মার্জনা,
যাতে সব বিকার সব বিদ্রূপকে
ঢেকে দেয় দূর্বাদলের স্নিগ্ধ সৌজন্যে;
যার মধ্যে শত শত শতাব্দীর
রক্তলোলুপ হিংস্র নির্ঘোষ
গেছে নিঃশব্দ হয়ে।
সেই মাটির ছাদের নিচে বসব আমি
রোজ সকালে শৈশবে যা ভরেছিল
আমার গাঁটবাঁধা চাদরের কোনা
এক-একমুঠো চাঁপা আর বেল ফুলে।
মাঘের শেষে যার আমের বোল
দক্ষিণের হাওয়ায়
অলক্ষ্য দূরের দিকে ছড়িয়েছিল
ব্যথিত যৌবনের আমন্ত্রণ।
আমি ভালোবেসেছি
বাংলাদেশের মেয়েকে;
যে-দেখায় সে আমার চোখ ভুলিয়েছে
তাতে আছে যেন এই মাটির শ্যামল অঞ্জন,
ওর কচি ধানের চিকন আভা।
তাদের কালো চোখের করুণ মাধুরীর উপমা দেখেছি
ঐ মাটির দিগন্তে
নীল বনসীমায় গোধূলির শেষ আলোটির
নিমীলনে।
প্রতিদিন আমার ঘরের সুপ্ত মাটি
সহজে উঠবে জেগে
ভোরবেলাকার সোনার কাঠির
প্রথম ছোঁওয়ায়;
তার চোখ-জুড়ানো শ্যামলিমায়
স্মিত হাসি কোমল হয়ে ছড়িয়ে পড়বে
চৈত্ররাতের চাঁদের
নিদ্রাহারা মিতালিতে।
চিরদিন মাটি আমাকে ডেকেছে
পদ্মার ভাঙনলাগা
খাড়া পাড়ির বনঝাউবনে,
গাঙশালিকের হাজার খোপের বাসায়;
সর্ষে-তিসির দুইরঙা খেতে
গ্রামের সরু বাঁকা পথের ধারে,
পুকুরের পাড়ির উপরে।
আমার দু-চোখ ভ'রে
মাটি আমায় ডাক পাঠিয়েছে
শীতের ঘুঘুডাকা দুপুরবেলায়,
রাঙা পথের ও পারে,
যেখানে শুকনো ঘাসের হলদে মাঠে
চরে বেড়ায় দুটি-চারটি গোরু
নিরুৎসুক আলস্যে,
লেজের ঘায়ে পিঠের মাছি তাড়িয়ে;
যেখানে সাথীবিহীন
তালগাছের মাথায়
সঙ্গ-উদাসীন নিভৃত চিলের বাসা।
আজ আমি তোমার ডাকে
ধরা দিয়েছি শেষবেলায়।
এসেছি তোমার ক্ষমাস্নিগ্ধ বুকের কাছে,
যেখানে একদিন রেখেছিলে অহল্যাকে,
নবদূর্বাশ্যামলের
করুণ পদস্পর্শে
চরম মুক্তি-জাগরণের প্রতীক্ষায়,
নবজীবনের বিস্মিত প্রভাতে।
<|endoftext|>
<|startoftext|>


আমার সকল অঙ্গে তোমার পরশ
লগ্ন হয়ে রহিয়াছে রজনী-দিবস
প্রাণেশ্বর, এই কথা নিত্য মনে আনি
রাখিব পবিত্র করি মোর তনুখানি।
মনে তুমি বিরাজিছ, হে পরম জ্ঞান,
এই কথা সদা স্মরি মোর সর্বধ্যান
সর্বচিন্তা হতে আমি সর্বচেষ্টা করি
সর্বমিথ্যা রাখি দিব দূরে পরিহরি।
হৃদয়ে রয়েছে তব অচল আসন
এই কথা মনে  রেখে করিব শাসন
সকল কুটিল দ্বেষ, সর্ব অমঙ্গল--
প্রেমেরে রাখিব করি প্রস্ফুট নির্মল।
সর্ব কর্মে তব শক্তি এই জেনে সার
করিব সকল কর্মে তোমারে প্রচার।
<|endoftext|>
<|startoftext|>


আমার    সকল কাঁটা ধন্য ক'রে
                         ফুটবে গো ফুল ফুটবে।
আমার    সকল ব্যথা রঙিন হয়ে
                         গোলাপ হয়ে উঠবে।
আমার    অনেকদিনের আকাশ-চাওয়া
            আসবে ছুটে দখিন-হাওয়া
            হৃদয় আমার আকুল ক'রে
                         সুগন্ধ ধন লুটবে।
 
আমার    লজ্জা যাবে যখন পাব
                         দেবার মতো ধন।
যখন      রূপ ধরিয়ে বিকশিবে
                         প্রাণের আরাধন।
আমার    বন্ধু যখন রাত্রিশেষে
            পরশ তারে করবে এসে,
            ফুরিয়ে গিয়ে দলগুলি সব
                           চরণে তার লুটবে।
<|endoftext|>
<|startoftext|>




  আমার সকল রসের ধারা
  তোমাতে আজ হোক-না হারা।
             জীবন জুড়ে লাগুক পরশ,
             ভুবন ব্যেপে জাগুক হরষ,
                তোমার রূপে মরুক ডুবে
                      আমার দুটি আঁখিতারা।
  হারিয়ে-যাওয়া মনটি আমার
  ফিরিয়ে তুমি আনলে আবার।
             ছড়িয়ে-পড়া আশাগুলি
             কুড়িয়ে তুমি লও গো তুলি,
                গলার হারে দোলাও তারে
                      গাঁথা তোমার করে সারা।
<|endoftext|>
<|startoftext|>


আমার         সুরের সাধন রইল পড়ে।
           চেয়ে চেয়ে কাটল বেলা
                               কেমন করে।
           দেখি সকল অঙ্গ দিয়ে,
           কী যে দেখি বলব কী এ--
           গানের মতো চোখে বাজে
                               রূপের ঘোরে।
           সবুজ সুধা এই ধরণীর
              অঞ্জলিতে
           কেমন করে ওঠে ভরে
              আমার চিতে।
           আমার সকল ভাবনাগুলি
           ফুলের মতো নিল তুলি,
           আশ্বিনের ওই আঁচলখানি
                  গেল ভরে।
<|endoftext|>
<|startoftext|>


  আমার হৃদয় প্রাণ
            সকলই করেছি দান,
           কেবল শরমখানি রেখেছি।
            চাহিয়া নিজের পানে
            নিশিদিন সাবধানে
           সযতনে আপনারে ঢেকেছি।
            হে বঁধু, এ স্বচ্ছ বাস
            করে মোরে পরিহাস,
           সতত রাখিতে নারি ধরিয়া--
            চাহিয়া আঁখির কোণে
            তুমি হাস মনে মনে,
           আমি তাই লাজে যাই মরিয়া।
            দক্ষিণপবনভরে
            অঞ্চল উড়িয়া পড়ে
           কখন্‌ যে নাহি পারি লখিতে।
            পুলকব্যাকুল হিয়া
            অঙ্গে উঠে বিকশিয়া,
           আবার চেতনা হয় চকিতে।
            বদ্ধ গৃহে করি বাস
            রুদ্ধ যবে হয় শ্বাস
           আধেক বসনবন্ধ খুলিয়া
            বসি গিয়া বাতায়নে,
            সুখসন্ধ্যাসমীরণে
           ক্ষণতরে আপনারে ভুলিয়া।
পূর্ণচন্দ্রকররাশি
            মূর্ছাতুর পড়ে আসি
           এই নবযৌবনের মুকুলে,
            অঙ্গ মোর ভালোবেসে
            ঢেকে দেয় মৃদু হেসে
           আপনার লাবণ্যের দুকূলে--
            মুখে বক্ষে কেশপাশে
            ফিরে বায়ু খেলা-আশে,
           কুসুমের গন্ধ ভাসে গগনে--
            হেনকালে তুমি এলে
            মনে হয় স্বপ্ন ব'লে,
           কিছু আর নাহি থাকে স্মরণে।
            থাক্‌ বঁধু, দাও ছেড়ে,
            ওটুকু নিয়ো না কেড়ে,
           এ শরম দাও মোরে রাখিতে--
            সকলের অবশেষ
            এইটুকু লাজলেশ
           আপনারে আধখানি ঢাকিতে।
            ছলছল-দু'নয়ান
            করিয়ো না অভিমান,
           আমিও যে কত নিশি কেঁদেছি;
            বুঝাতে পারি নে যেন
            সব দিয়ে তবু কেন
           সবটুকু লাজ দিয়ে বেঁধেছি--
কেন যে তোমার কাছে
           একটু গোপন আছে,
একটু রয়েছি মুখ হেলায়ে।
           এ নহে গো অবিশ্বাস--
           নহে সখা, পরিহাস,
নহে নহে ছলনার খেলা এ।
           বসন্তনিশীথে বঁধু,
           লহ গন্ধ, লহ মধু,
সোহাগে মুখের পানে তাকিয়ো।
           দিয়ো দোল আশে-পাশে,
           কোয়ো কথা মৃদু ভাষে--
শুধু এর বৃন্তটুকু রাখিয়ো।
           সেটুকুতে ভর করি
           এমন মাধুরী ধরি
তোমাপানে আছি আমি ফুটিয়া,
           এমন মোহনভঙ্গে
           আমার সকল অঙ্গে
নবীন লাবণ্য যায় লুটিয়া--
           এমন সকল বেলা
           পবনে চঞ্চল খেলা,
বসন্তকুসুম-মেলা দুধারি।
           শুন বঁধু, শুন তবে,
           সকলই তোমার হবে,
কেবল শরম থাক্‌ আমারি।
<|endoftext|>
<|startoftext|>


আমার হৃদয়ভূমি-মাঝখানে
           জাগিয়া রয়েছে নিতি
  অচল ধবল শৈল-সমান               
   একটি অচল স্মৃতি।
   প্রতিদিন ঘিরি ঘিরি
   সে নীরব হিমগিরি  
আমার দিবস আমার রজনী
           আসিছে যেতেছে ফিরি।
যেখানে চরণ রেখেছে সে মোর
           মর্ম গভীরতম--
উন্নত শির রয়েছে তুলিয়া
         সকল উচ্চে মম।
মোর কল্পনা শত
    রঙিন মেঘের মতো
তাহারে ঘেরিয়া হাসিছে কাঁদিছে,
    সোহাগে হতেছে নত।
আমার শ্যামল তরুলতাগুলি
         ফুলপল্লবভারে
সরস কোমল বাহুবেষ্টনে
   বাঁধিতে চাহিছে তারে।
শিখর গগনলীন
    দুর্গম জনহীন,
বাসনাবিহগ একেলা সেথায়
   ধাইছে রাত্রিদিন।
চারি দিকে তার কত আসা-যাওয়া,
         কত গীত, কত কথা--
মাঝখানে শুধু ধ্যানের মতন
      নিশ্চল নীরবতা।
দূরে গেলে তবু, একা
         সে শিখর যায় দেখা--
চিত্তগগনে আঁকা থাকে তার
    নিত্য-নীহার-রেখা।
<|endoftext|>
<|startoftext|>


আমার    হিয়ার মাঝে লুকিয়ে ছিলে
                                   দেখতে আমি পাই নি।
            বাহিরপানে চোখ মেলেছি
                                   হৃদয়পানেই চাই নি।
            আমার সকল ভালোবাসায়,
            সকল আঘাত, সকল আশায়,
            তুমি ছিলে আমার কাছে,
                                   তোমার কাছে যাই নি।
 
            তুমি মোর আনন্দ হয়ে
                                   ছিলে আমার খেলায়।
            আনন্দে তাই ভুলে ছিলেম,
                                   কেটেছে দিন হেলায়।
            গোপন রহি গভীর প্রাণে
            আমার দুঃখ-সুখের গানে
            সুর দিয়েছ তুমি,আমি
                                   তোমার গান তো গাই নি।
<|endoftext|>
<|startoftext|>


আমারই চেতনার রঙে পান্না হল সবুজ,
                          চুনি উঠল রাঙা হয়ে।
                      আমি চোখ মেললুম আকাশে,
                          জ্বলে উঠল আলো
                                   পুবে পশ্চিমে।
                       গোলাপের দিকে চেয়ে বললুম "সুন্দর',
                                   সুন্দর হল সে।
                      তুমি বলবে, এ যে তত্ত্বকথা,
                                  এ কবির বাণী নয়।
                          আমি বলব, এ সত্য,
                                  তাই এ কাব্য।
                        এ আমার অহংকার,
                                 অহংকার সমস্ত মানুষের হয়ে।
                        মানুষের অহংকার-পটেই
                              বিশ্বকর্মার বিশ্বশিল্প।
                       তত্ত্বজ্ঞানী জপ করছেন নিশ্বাসে প্রশ্বাসে,
                                    না, না, না--
                       না-পান্না, না-চুনি, না-আলো, না-গোলাপ,
                                         না-আমি, না-তুমি।
                       ও দিকে, অসীম যিনি তিনি স্বয়ং করেছেন সাধনা
                                    মানুষের সীমানায়,
                                 তাকেই বলে "আমি'।
সেই আমির গহনে আলো-আঁধারের ঘটল সংগম,
                                   দেখা দিল রূপ, জেগে উঠল রস।
                          "না' কখন ফুটে উঠে হল "হাঁ' মায়ার মন্ত্রে,
                                  রেখায় রঙে সুখে দুঃখে।
                        একে বোলো না তত্ত্ব;
                          আমার মন হয়েছে পুলকিত
                                   বিশ্ব-আমির রচনার আসরে
                                    হাতে নিয়ে তুলি, পাত্রে নিয়ে রঙ।
                                  পণ্ডিত বলছেন--
                                 বুড়ো চন্দ্রটা, নিষ্ঠুর চতুর হাসি তার,
                          মৃত্যুদূতের মতো গুঁড়ি মেরে আসছে সে
                                                পৃথিবীর পাঁজরের কাছে।
                                    একদিন দেবে চরম টান তার সাগরে পর্বতে;
                                      মর্তলোকে মহাকালের নূতন খাতায়
                                             পাতা জুড়ে নামবে একটা শূন্য,
                                      গিলে ফেলবে দিনরাতের জমাখরচ;
                                             মানুষের কীর্তি হারাবে অমরতার ভান,
                                                   তার ইতিহাসে লেপে দেবে
                                                  অনন্ত রাত্রির কালি।
                                 মানুষের যাবার দিনের চোখ
                                  বিশ্ব থেকে নিকিয়ে নেবে রঙ,
                                   মানুষের যাবার দিনের মন
                                             ছানিয়ে নেবে রস!
                                 শক্তির কম্পন চলবে আকাশে আকাশে,
                                  জ্বলবে না কোথাও আলো।
                                   বীণাহীন সভায় যন্ত্রীর আঙুল নাচবে,
                                             বাজবে না সুর।
                                   সেদিন কবিত্বহীন বিধাতা একা রবেন বসে
নীলিমাহীন আকাশে
                                 ব্যক্তিত্বহারা অস্তিত্বের গণিততত্ত্ব নিয়ে।
                                  তখন বিরাট বিশ্বভুবনে
                                 দূরে দূরান্তে অনন্ত অসংখ্য লোকে লোকান্তরে
                                   এ বাণী ধ্বনিত হবে না কোনোখানেই--
                                      "তুমি সুন্দর',
                                    "আমি ভালোবাসি'।
                          বিধাতা কি আবার বসবেন সাধনা করতে
                                    যুগযুগান্তর ধ'রে।
                                   প্রলয়সন্ধ্যায় জপ করবেন--
                                               "কথা কও, কথা কও',
                                   বলবেন "বলো, তুমি সুন্দর',
                                    বলবেন "বলো, আমি ভালোবাসি'?
<|endoftext|>
<|startoftext|>


আমারে ডেকো না আজি, এ নহে সময়--
একাকী রয়েছি হেথা গভীর বিজন,
রুধিয়া রেখেছি আমি অশান্ত হৃদয়,
দুরন্ত হৃদয় মোর করিব শাসন।
মানবের মাঝে গেলে এ যে ছাড়া পায়,
সহস্রের কোলাহলে হয় পথহারা,
লুব্ধ মুষ্টি যাহা পায় আঁকড়িতে চায়,
চিরদিন চিররাত্রি কেঁদে কেঁদে সারা।
ভর্ৎসনা করিব তারে বিজনে বিরলে,
একটুকু ঘুমাক সে কাঁদিয়া কাঁদিয়া,
শ্যামল বিপুল কোলে আকাশ-অঞ্চলে
প্রকৃতি জননী তারে রাখুন বাঁধিয়া।
শান্ত স্নেহকোলে বসে শিখুক সে স্নেহ,
আমারে আজিকে তোরা ডাকিস নে কেহ।
<|endoftext|>
<|startoftext|>


আমারে তুমি অশেষ করেছ
           এমনি লীলা তব।
ফুরায়ে ফেলে আবার ভরেছ
           জীবন নব নব।
কত যে গিরি কত যে নদীতীরে
বেড়ালে বহি ছোটো এ বাঁশিটিরে,
কত যে তান বাজালে ফিরে ফিরে
           কাহারে তাহা কব।
 
তোমারি ওই অমৃতপরশে
        আমার হিয়াখানি
হারালো সীমা বিপুল হরষে
        উথলি' উঠে বাণী।
আমার শুধু একটি মুঠি ভরি
দিতেছ দান দিবসবিভাবরী,
হল না সারা কত-না যুগ ধরি,
        কেবলি আমি লব।
<|endoftext|>
<|startoftext|>


আমারে দিই তোমার হাতে
নূতন করে নূতন প্রাতে।
         দিনে দিনেই ফুল যে ফোটে,
         তেমনি করেই ফুটে ওঠে
            জীবন তোমার আঙিনাতে
            নূতন করে নূতন প্রাতে।
 
বিচ্ছেদেরি ছন্দে লয়ে
মিলন ওঠে নবীন হয়ে।
      আলো-অন্ধকারের তীরে
      হারায়ে পাই ফিরে ফিরে,
            দেখা আমার তোমার সাথে
            নূতন করে নূতন প্রাতে।
<|endoftext|>
<|startoftext|>


আমারে ফিরায়ে লহ অয়ি বসুন্ধরে,
কোলের সন্তানে তব কোলের ভিতরে,
বিপুল অঞ্চল-তলে। ওগো মা মৃন্ময়ী,
তোমার মৃত্তিকা-মাঝে ব্যাপ্ত হয়ে রই;
দিগ্বিদিকে আপনারে দিই বিস্তারিয়া
বসন্তের আনন্দের মতো; বিদারিয়া
এ বক্ষপঞ্জর, টুটিয়া পাষাণ-বন্ধ
সংকীর্ণ প্রাচীর, আপনার নিরানন্দ
অন্ধ কারাগার, হিল্লোলিয়া, মর্মরিয়া,
কম্পিয়া, স্খলিয়া, বিকিরিয়া, বিচ্ছুরিয়া,
শিহরিয়া, সচকিয়া আলোকে পুলকে
প্রবাহিয়া চলে যাই সমস্ত ভূলোকে
প্রান্ত হতে প্রান্তভাগে, উত্তরে দক্ষিণে,
পুরবে পশ্চিমে-- শৈবালে শাদ্বলে তৃণে
শাখায় বল্কলে পত্রে উঠি সরসিয়া
নিগূঢ় জীবনরসে; যাই পরশিয়া
স্বর্ণশীর্ষে আনমিত শস্যক্ষেত্রতল
অঙ্গুলির আন্দোলনে; নব পুষ্পদল
করি পূর্ণ সংগোপনে সুবর্ণলেখায়
সুধাগন্ধে মধুবিন্দুভারে; নীলিমায়
পরিব্যাপ্ত করি দিয়া মহাসিন্ধুনীর
তীরে তীরে করি নৃত্য স্তব্ধ ধরণীর,
অনন্ত কল্লোলগীতে; উল্লসিত রঙ্গে
ভাষা প্রসারিয়া দিই তরঙ্গে তরঙ্গে
দিক-দিগন্তরে; শুভ্র-উত্তরীয়প্রায়
শৈলশৃঙ্গে বিছাইয়া দিই আপনায়
নিষ্কলঙ্ক নীহারের উত্তুঙ্গ নির্জনে,
নিঃশব্দ নিভৃতে।
                 যে ইচ্ছা গোপনে মনে
উৎসসম উঠিতেছে অজ্ঞাতে আমার
বহুকাল ধ'রে, হৃদয়ের চারি ধার
ক্রমে পরিপূর্ণ করি বাহিরিতে চাহে
উদ্‌বেল উদ্দাম মুক্ত উদার প্রবাহে
সিঞ্চিতে তোমায়-- ব্যথিত সে বাসনারে
বন্ধমুক্ত করি দিয়া শতলক্ষ ধারে
দেশে দেশে দিকে দিকে পাঠাব কেমনে
অন্তর ভেদিয়া! বসি শুধু গৃহকোণে
লুব্ধ চিত্তে করিতেছি সদা অধ্যয়ন,
দেশে দেশান্তরে কারা করেছে ভ্রমণ
কৌতূহলবশে; আমি তাহাদের সনে
করিতেছি তোমারে বেষ্টন মনে মনে
কল্পনার জালে।
                   সুদুর্গম দূরদেশ--
পথশূন্য তরুশূন্য প্রান্তর অশেষ,
মহাপিপাসার রঙ্গভূমি; রৌদ্রালোকে
জ্বলন্ত বালুকারাশি সূচি বিঁধে চোখে;
দিগন্তবিস্তৃত যেন ধুলিশয্যা-'পরে
জ্বরাতুরা বসুন্ধরা লুটাইছে পড়ে
তপ্তদেহ, উষ্ণশ্বাস বহ্নিজ্বালাময়,
শুষ্ককণ্ঠ, সঙ্গহীন, নিঃশব্দ, নির্দয়।
কতদিন গৃহপ্রান্তে বসি বাতায়নে
দূরদূরান্তের দৃশ্য আঁকিয়াছি মনে
চাহিয়া সম্মুখে; চারি দিকে শৈলমালা,
মধ্যে নীল সরোবর নিস্তব্ধ নিরালা
স্ফটিকনির্মল স্বচ্ছ; খণ্ড মেঘগণ
মাতৃস্তনপানরত শিশুর মতন
পড়ে আছে শিখর আঁকড়ি; হিমরেখা
নীলগিরিশ্রেণী-'পরে দূরে যায় দেখা
দৃষ্টিরোধ করি, যেন নিশ্চল নিষেধ
উঠিয়াছে সারি সারি স্বর্গ করি ভেদ
যোগমগ্ন ধূর্জটির তপোবন-দ্বারে।
মনে মনে ভ্রমিয়াছি দূর সিন্ধুপারে
মহামেরুদেশে-- যেখানে লয়েছে ধরা
অনন্তকুমারীব্রত, হিমবস্ত্রপরা,
নিঃসঙ্গ, নিঃস্পৃহ, সর্ব-আভরণহীন;
যেথা দীর্ঘরাত্রিশেষে ফিরে আসে দিন
শব্দশূন্য সংগীতবিহীন; রাত্রি আসে,
ঘুমাবার কেহ নাই, অনন্ত আকাশে
অনিমেষ জেগে থাকে নিদ্রাতন্দ্রাহত
শূন্যশয্যা মৃতপুত্রা জননীর মতো।
নূতন দেশের নাম যত পাঠ করি,
বিচিত্র বর্ণনা শুনি, চিত্ত অগ্রসরি
সমস্ত স্পর্শিতে চাহে-- সমুদ্রের তটে
ছোটো ছোটো নীলবর্ণ পর্বতসংকটে
একখানি গ্রাম, তীরে শুকাইছে জাল,
জলে ভাসিতেছে তরী, উড়িতেছে পাল,
জেলে ধরিতেছে মাছ, গিরিমধ্যপথে
সংকীর্ণ নদীটি চলি আসে কোনোমতে
আঁকিয়া বাঁকিয়া; ইচ্ছা করে, সে নিভৃত
গিরিক্রোড়ে সুখাসীন ঊর্মিমুখরিত
লোকনীড়খানি হৃদয়ে বেষ্টিয়া ধরি
বাহুপাশে। ইচ্ছা করে, আপনার করি
যেখানে যা-কিছু আছে; নদীস্রোতোনীরে
আপনারে গলাইয়া দুই তীরে তীরে
নব নব লোকালয়ে করে যাই দান
পিপাসার জল, গেয়ে যাই কলগান
দিবসে নিশীথে; পৃথিবীর মাঝখানে
উদয়সমুদ্র হতে অস্তসিন্ধু-পানে
প্রসারিয়া আপনারে, তুঙ্গ গিরিরাজি
আপনার সুদুর্গম রহস্যে বিরাজি,
কঠিন পাষাণক্রোড়ে তীব্র হিমবায়ে
মানুষ করিয়া তুলি লুকায়ে লুকায়ে
নব নব জাতি। ইচ্ছা করে মনে মনে,
স্বজাতি হইয়া থাকি সর্বলোকসনে
দেশে দেশান্তরে; উষ্ট্রদুগ্ধ করি পান
মরুতে মানুষ হই আরব-সন্তান
দুর্দম স্বাধীন; তিব্বতের গিরিতটে
নির্লিপ্ত প্রস্তরপুরী-মাঝে, বৌদ্ধমঠে
করি বিচরণ। দ্রাক্ষাপায়ী পারসিক
গোলাপকাননবাসী, তাতার নির্ভীক
অশ্বারূঢ়, শিষ্টাচারী সতেজ জাপান,
প্রবীণ প্রাচীন চীন নিশিদিনমান
কর্ম-অনুরত-- সকলের ঘরে ঘরে
জন্মলাভ করে লই হেন ইচ্ছা করে।
অরুগ্‌ণ বলিষ্ঠ হিংস্র নগ্ন বর্বরতা--
নাহি কোনো ধর্মাধর্ম, নাহি কোনো প্রথা,
নাহি কোনো বাধাবন্ধ, নাই চিন্তাজ্বর,
নাহি কিছু দ্বিধাদ্বন্দ্ব, নাই ঘর পর,
উন্মুক্ত জীবনস্রোত বহে দিনরাত
সম্মুখে আঘাত করি সহিয়া আঘাত
অকাতরে; পরিতাপ-জর্জর পরানে
বৃথা ক্ষোভে নাহি চায় অতীতের পানে,
ভবিষ্যৎ নাহি হেরে মিথ্যা দুরাশায়--
বর্তমান-তরঙ্গের চূড়ায় চূড়ায়
নৃত্য করে চলে যায় আবেগে উল্লাসি--
উচ্ছৃঙ্খল সে-জীবন সেও ভালোবাসি;
কত বার ইচ্ছা করে সেই প্রাণঝড়ে
ছুটিয়া চলিয়া যাই পূর্ণপালভরে
লঘু তরী-সম।
            হিংস্র ব্যাঘ্র অটবীর
আপন প্রচণ্ড বলে প্রকাণ্ড শরীর
বহিতেছে অবহেলে; দেহ দীপ্তোজ্জ্বল
অরণ্যমেঘের তলে প্রচ্ছন্ন-অনল
বজ্রের মতন, রুদ্র মেঘমন্দ্র স্বরে
পড়ে আসি অতর্কিত শিকারের 'পরে
বিদ্যুতের বেগে; অনায়াস সে মহিমা,
হিংসাতীব্র সে আনন্দ, সে দৃপ্ত গরিমা,
ইচ্ছা করে  একবার লভি তার স্বাদ।
ইচ্ছা করে, বারবার মিটাইতে সাধ
পান করি বিশ্বের সকল পাত্র হতে
আনন্দমদিরাধারা নব নব স্রোতে।
হে সুন্দরী বসুন্ধরে, তোমা পানে চেয়ে
কত বার প্রাণ মোর উঠিয়াছে গেয়ে
প্রকাণ্ড উল্লাসভরে; ইচ্ছা করিয়াছে--
সবলে আঁকড়ি ধরি এ বক্ষের কাছে
সমুদ্রমেখলাপরা তব কটিদেশ;
প্রভাত-রৌদ্রের মতো অনন্ত অশেষ
ব্যাপ্ত হয়ে দিকে দিকে, অরণ্যে ভূধরে
কম্পমান পল্লবের হিল্লোলের 'পরে
করি নৃত্য সারাবেলা, করিয়া চুম্বন
প্রত্যেক কুসুমকলি, করি' আলিঙ্গন
সঘন কোমল শ্যাম তৃণক্ষেত্রগুলি,
প্রত্যেক তরঙ্গ-'পরে সারাদিন দুলি'
আনন্দ-দোলায়। রজনীতে চূপে চূপে
নিঃশব্দ চরণে, বিশ্বব্যাপী নিদ্রারূপে
তোমার সমস্ত পশুপক্ষীর নয়নে
অঙ্গুলি বুলায়ে দিই, শয়নে শয়নে
নীড়ে নীড়ে গৃহে গৃহে গুহায় গুহায়
করিয়া প্রবেশ, বৃহৎ অঞ্চলপ্রায়
আপনারে বিস্তারিয়া ঢাকি বিশ্বভূমি
সুস্নিগ্ধ আঁধারে।
                   আমার পৃথিবী তুমি
বহু বরষের, তোমার মৃত্তিকাসনে
আমারে মিশায়ে লয়ে অনন্ত গগনে
অশ্রান্ত চরণে করিয়াছ প্রদক্ষিণ
সবিতৃমণ্ডল, অসংখ্য রজনীদিন
যুগযুগান্তর ধরি আমার মাঝারে
উঠিয়াছে তৃণ তব, পুষ্প ভারে ভারে
ফুটিয়াছে, বর্ষণ করেছে তরুরাজি
পত্রফুলফল গন্ধরেণু। তাই আজি
কোনো দিন আনমনে বসিয়া একাকী
পদ্মাতীরে, সম্মুখে মেলিয়া মুগ্ধ আঁখি
সর্ব অঙ্গে সর্ব মনে অনুভব করি--
তোমার মৃত্তিকা-মাঝে কেমনে শিহরি
উঠিতেছে তৃণাঙ্কুর, তোমার অন্তরে
কী জীবনরসধারা অহর্নিশি ধরে
করিতেছে সঞ্চরণ, কুসুমমুকুল
কী অন্ধ আনন্দভরে ফুটিয়া আকুল
সুন্দর বৃন্তের মুখে, নব রৌদ্রালোকে
তরুলতাতৃণগুল্ম কী গূঢ় পুলকে
কী মূঢ় প্রমোদরসে উঠে হরষিয়া--
মাতৃস্তনপানশ্রান্ত পরিতৃপ্ত-হিয়া
সুখস্বপ্নহাস্যমুখ শিশুর মতন।
তাই আজি কোনো দিন-- শরৎ-কিরণ
পড়ে যবে পক্কশীর্ষ স্বর্ণক্ষেত্র-'পরে,
নারিকেলদলগুলি কাঁপে বায়ুভরে
আলোকে ঝিকিয়া, জাগে মহাব্যাকুলতা--
মনে পড়ে বুঝি সেই দিবসের কথা
মন যবে ছিল মোর সর্বব্যাপী হয়ে
জলে স্থলে, অরণ্যের পল্লবনিলয়ে,
আকাশের নীলিমায়। ডাকে যেন মোরে
অব্যক্ত আহ্বানরবে শত বার করে
সমস্ত ভুবন; সে বিচিত্র সে বৃহৎ
খেলাঘর হতে, মিশ্রিত মর্মরবৎ
শুনিবারে পাই যেন চিরদিনকার
সঙ্গীদের লক্ষবিধ আনন্দ-খেলার
পরিচিত রব। সেথায় ফিরায়ে লহ
মোরে আরবার; দূর করো সে বিরহ
যে বিরহ থেকে থেকে জেগে ওঠে মনে
হেরি যবে সম্মুখেতে সন্ধ্যার কিরণে
বিশাল প্রান্তর, যবে ফিরে গাভীগুলি
দূর গোষ্ঠে--মাঠপথে উড়াইয়া ধূলি,
তরুঘেরা গ্রাম হতে উঠে ধূমলেখা
সন্ধ্যাকাশে; যবে চন্দ্র দূরে দেয় দেখা
শ্রান্ত পথিকের মতো অতি ধীরে ধীরে
নদীপ্রান্তে জনশূন্য বালুকার তীরে,
মনে হয় আপনারে একাকী প্রবাসী
নির্বাসিত, বাহু বাড়াইয়া ধেয়ে আসি
সমস্ত বাহিরখানি লইতে অন্তরে--
এ আকাশ, এ ধরণী, এই নদী-'পরে
শুভ্র শান্ত সুপ্ত জ্যোৎস্নারাশি। কিছু নাহি
পারি পরশিতে, শুধু শূন্যে থাকি চাহি
বিষাদব্যাকুল। আমারে ফিরায়ে লহ
সেই সর্ব-মাঝে, যেথা হতে অহরহ
অঙ্কুরিছে মুকুলিছে মুঞ্জরিছে প্রাণ
শতেক সহস্ররূপে, গুঞ্জরিছে গান
শতলক্ষ সুরে, উচ্ছ্বসি উঠিছে নৃত্য
অসংখ্য ভঙ্গিতে, প্রবাহি যেতেছে চিত্ত
ভাবস্রোতে, ছিদ্রে ছিদ্রে বাজিতেছে বেণু
দাঁড়ায়ে রয়েছ তুমি শ্যাম কল্পধেনু,
তোমারে সহস্র দিকে করিছে দোহন
তরুলতা পশুপক্ষী কত অগণন
তৃষিত পরানি যত, আনন্দের রস
কত রূপে হতেছে বর্ষণ, দিক দশ
ধ্বনিছে কল্লোলগীতে। নিখিলের সেই
বিচিত্র আনন্দ যত এক মুহূর্তেই
একত্রে করিব আস্বাদন, এক হয়ে
সকলের সনে। আমার আনন্দ লয়ে
হবে না কি শ্যামতর অরণ্য তোমার,
প্রভাত-আলোক-মাঝে হবে না সঞ্চার
নবীন কিরণকম্প? মোর মুগ্ধ ভাবে
আকাশ ধরণীতল আঁকা হয়ে যাবে
হৃদয়ের রঙে-- যা দেখে কবির মনে
জাগিবে কবিতা, প্রেমিকের দু-নয়নে
লাগিবে ভাবের ঘোর, বিহঙ্গের মুখে
সহসা আসিবে গান। সহস্রের সুখে
রঞ্জিত হইয়া আছে সর্বাঙ্গ তোমার
হে বসুধে, জীবস্রোত কত বারম্বার
তোমারে মণ্ডিত করি আপন জীবনে
গিয়েছে ফিরেছে, তোমার মৃত্তিকাসনে
মিশায়েছে অন্তরে প্রেম, গেছে লিখে
কত লেখা, বিছায়েছে কত দিকে দিকে
ব্যাকুল প্রাণের আলিঙ্গন; তারি সনে
আমার সমস্ত প্রেম মিশায়ে যতনে
তোমার অঞ্চলখানি দিব রাঙাইয়া
সজীব বরনে; আমার সকল দিয়া
সাজাব তোমারে। নদীজলে মোর গান
পাবে না কি শুনিবারে কোনো মুগ্ধ কান
নদীকূল হতে? উষালোকে মোর হাসি
পাবে না কি দেখিবারে কোনো মর্তবাসী
নিদ্রা হতে উঠি? আজ শতবর্ষ পরে
এ সুন্দর অরণ্যের পল্লবের স্তরে
কাঁপিবে না আমার পরান? ঘরে ঘরে
কত শত নরনারী চিরকাল ধ'রে
পাতিবে সংসারখেলা, তাহাদের প্রেমে
কিছু কি রব না আমি? আসিব না নেমে
তাদের মুখের 'পরে হাসির মতন,
তাদের সর্বাঙ্গ-মাঝে সরস যৌবন,
তাদের বসন্তদিনে অকস্মাৎ সুখ,
তাদের মনের কোণে নবীন উন্মুখ
প্রেমের অঙ্কুররূপে; ছেড়ে দিবে তুমি
আমারে কি একেবারে ওগো মাতৃভূমি--
যুগযুগান্তের মহা মৃত্তিকা-বন্ধন
সহসা কি ছিঁড়ে যাবে? করিব গমন
ছাড়ি লক্ষ বরষের স্নিগ্ধ ক্রোড়খানি?
চতুর্দিক হতে মোরে লবে না কি টানি
এই সব তরু লতা গিরি নদী বন,
এই চিরদিবসের সুনীল গগন,
এ জীবনপরিপূর্ণ উদার সমীর,
জাগরণপূর্ণ আলো, সমস্ত প্রাণীর
অন্তরে অন্তরে গাঁথা জীবন-সমাজ?
ফিরিব তোমারে ঘিরি, করিব বিরাজ
তোমার আত্মীয়-মাঝে; কীট পশু পাখি
তরু গুল্ম লতা রূপে বারম্বার ডাকি
আমারে লইবে তব প্রাণতপ্ত বুকে;
যুগে যুগে জন্মে জন্মে স্তন দিয়ে মুখে
মিটাইবে জীবনের শত লক্ষ ক্ষুধা
শত লক্ষ আনন্দের স্তন্যরসসুধা
নিঃশেষে নিবিড় স্নেহে করাইয়া পান।
তার পরে ধরিত্রীর যুবক সন্তান
বাহিরিব জগতের মহাদেশ-মাঝে
অতি দূর দূরান্তরে জ্যোতিষ্কসমাজে
সুদুর্গম পথে। এখনো মিটে নি আশা,
এখনো তোমার স্তন-অমৃত-পিপাসা
মুখেতে রয়েছে লাগি, তোমার আনন
এখনো জাগায় চোখে সুন্দর স্বপন,
এখনো কিছুই তব করি নাই শেষ,
সকলি রহস্যপূর্ণ, নেত্র অনিমেষ
বিস্ময়ের শেষতল খুঁজে নাহি পায়,
এখনো তোমার বুকে আছি শিশুপ্রায়
মুখপানে চেয়ে। জননী, লহ গো মোরে
সঘনবন্ধন তব বাহুযুগে ধরে--
আমারে করিয়া লহ তোমার বুকের--
তোমার বিপুল প্রাণ বিচিত্র সুখের
উৎস উঠিতেছে যেথা, সে গোপন পুরে
আমারে লইয়া যাও-- রাখিয়ো না দূরে।
<|endoftext|>
<|startoftext|>


আমারে বলে যে ওরা রোম্যাণ্টিক।
              সে কথা মানিয়া লই
                       রসতীর্থ-পথের পথিক।
                মোর উত্তরীয়ে
          দুয়ার-বাহিরে তব আসি যবে
                       সুর করে ডাকি আমি ভোরের ভৈরবে।
             বসন্তবনের গন্ধ আনি তুলে
                       রজনীগন্ধার ফুলে
                   নিভৃত হাওয়ায় তব ঘরে।
             কবিতা শুনাই মৃদুস্বরে,
                       ছন্দ তাহে থাকে,
                        তার ফাঁকে ফাঁকে
             শিল্প রচে বাক্যের গাঁথুনি--
                        তাই শুনি
                       নেশা লাগে তোমার হাসিতে।
                        আমার বাঁশিতে
                       যখন আলাপ করি মুলতান
             মনের রহস্য নিজ রাগিণীর পায় না সন্ধান।
            যে-কল্পলোকের কেন্দ্রে তোমারে বসাই
                       ধূলি-আবরণ তার সযত্নে খসাই--
             আমি নিজে সৃষ্টি করি তারে।
            ফাঁকি দিয়ে বিধাতারে
কারুশালা হতে তাঁর চুরি করে আনি রঙ-রস,
             আনি তাঁরি জাদুর পরশ।
         জানি, তার অনেকটা মায়া,
                        অনেকটা ছায়া।
আমারে শুধাও যবে "এরে কভু বলে বাস্তবিক?'
         আমি বলি, "কখনো না, আমি রোম্যাণ্টিক।'
                   যেথা ঐ বাস্তব জগৎ
          সেখানে আনাগোনার পথ
              আছে মোর চেনা।
                     সেথাকার দেনা
              শোধ করি--সে নহে কথায় তাহা জানি--
                       তাহার আহ্বান আমি মানি।
দৈন্য সেথা, ব্যাধি সেথা, সেথায় কুশ্রীতা,
              সেথায় রমণী দস্যুভীতা--
         সেথায় উত্তরী ফেলি পরি বর্ম;
                       সেথায় নির্মম কর্ম;
সেথা ত্যাগ, সেথা দুঃখ, সেথা ভেরি বাজুক "মাভৈঃ';
          শৌখিন বাস্তব যেন সেথা নাহি হই।
                সেথায় সুন্দর যেন ভৈরবের সাথে
                       চলে হাতে-হাতে।
<|endoftext|>
<|startoftext|>


আমারে যদি জাগালে আজি নাথ,
          ফিরো না তবে ফিরো না, করো
              করুণ আঁখিপাত।
                         নিবিড় বন-শাখার 'পরে
                    আষাঢ়-মেঘে বৃষ্টি ঝরে,
                    বাদলভরা আলসভরে
                          ঘুমায়ে আছে রাত।
                             ফিরো না তুমি ফিরো না, করো
                               করুণ আঁখিপাত।
 
          বিরামহীন বিজুলিঘাতে
                নিদ্রাহারা প্রাণ
          বরষা-জলধারার সাথে
              গাহিতে চাহে গান।
          হৃদয় মোর চোখের জলে
          বাহির হল তিমিরতলে,
          আকাশ খোঁজে ব্যাকুল বলে
              বাড়ায়ে দুই হাত।
          ফিরো না তুমি ফিরো না, করো
              করুণ আঁখিপাত।
<|endoftext|>
<|startoftext|>


আমারে যে ডাক দেবে এ জীবনে তারে বারংবার
            ফিরেছি ডাকিয়া।
সে নারী বিচিত্র বেশে মৃদু হেসে খুলিয়াছে দ্বার
            থাকিয়া থাকিয়া।
দীপখানি তুলে ধ'রে, মুখে চেয়ে, ক্ষণকাল থামি
            চিনেছে আমারে।
তারি সেই চাওয়া, সেই চেনার আলোক দিয়ে আমি
            চিনি আপনারে।
 
সহস্রের বন্যাস্রোতে জন্ম হতে মৃত্যুর আঁধারে
            চলে যাই ভেসে।
নিজেরে হারায়ে ফেলি অস্পষ্টের প্রচ্ছন্ন পাথারে
            কোন্‌ নিরুদ্দেশে।
নামহীন দীপ্তিহীন তৃপ্তিহীন আত্মবিস্মৃতির
            তমসার মাঝে।
কোথা হতে অকস্মাৎ কর মোরে খুঁজিয়া বাহির
            তাহা বুঝি না যে।
 
তব কণ্ঠে মোর নাম যেই শুনি, গান গেয়ে উঠি--
            "আছি, আমি আছি।'
সেই আপনার গানে লুপ্তির কুয়াশা ফেলে টুটি
            বাঁচি, আমি বাঁচি।
তুমি মোরে চাও যবে অব্যক্তের অখ্যাত আবাসে
            আলো উঠে জ্বলে--
অসাড়ের সাড়া জাগে, নিশ্চল তুষার গলে আসে
            নৃত্যকলরোলে।
 
নিঃশব্দচরণে উষা নিখিলের সুপ্তির দুয়ারে
            দাঁড়ায় একাকী,
রক্ত-অবগুণ্ঠনের অন্তরালে নাম ধরি কারে
            চলে যায় ডাকি।
অমনি প্রভাত তার বীণা হাতে বাহিরিয়া আসে,
            শূন্য ভরে গানে;
ঐশ্বর্য ছড়ায়ে দেয় মুক্তহস্তে আকাশে আকাশে,
            ক্লান্তি নাহি জানে।
 
কোন্‌ জ্যোতির্ময়ী হোথা অমরাবতীর বাতায়নে
            রচিতেছে গান
আলোকের বর্ণে বর্ণে; নির্নিমেষ উদ্দীপ্ত নয়নে
            করিছে আহ্বান।
তাই তো চাঞ্চল্য জাগে মাটির গভীর অন্ধকারে;
            রোমাঞ্চিত তৃণে।
ধরণী ক্রন্দিয়া উঠে, প্রাণস্পন্দ ছুটে চারিধারে
            বিপিনে বিপিনে।
 
তাই তো গোপন ধন খুঁজে পায় অকিঞ্চন ধূলি
            নিরুদ্ধ ভাণ্ডারে।
বর্ণে গন্ধে রূপে রসে আপনার দৈন্য যায় ভুলি
            পত্রপুষ্পভারে।
দেবতার প্রাথর্নায় কার্পণ্যের বন্ধ মুষ্টি খুলে,
            রিক্ততারে টুটি
রহস্যসমুদ্রতলে উন্মথিয়া উঠে উপকূলে
            রত্ন মুঠি মুঠি।
 
তুমি সে আকাশভ্রষ্ট প্রবাসী আলোক, হে কল্যাণী,
            দেবতার দূতী।
মর্তের গৃহের প্রান্তে বহিয়া এনেছে তব বাণী
            স্বর্গের আকূতি।
ভঙ্গুর মাটির ভাণ্ডে গুপ্ত আছে যে অমৃতবারি
            মৃত্যুর আড়ালে,
দেবতার হয়ে হেথা তাহারি সন্ধানে তুমি, নারী,
            দু বাহু বাড়ালে।
 
তাই তো কবির চিত্তে কল্পলোকে টুটিল অর্গল
            বেদনার বেগে,
মানসতরঙ্গতলে বাণীর সংগীতশতদল
            নেচে ওঠে জেগে।
সুপ্তির তিমিরবক্ষ দীর্ণ করে তেজস্বী তাপস
            দীপ্তির কৃপাণে;
বীরের দক্ষিণ হস্ত মুক্তিমন্ত্রে বজ্র করে বশ,
            অসত্যেরে হানে।
 
হে অভিসারিকা, তব বহুদূর পদধ্বনি লাগি
            আপনার মনে
বাণীহীন প্রতীক্ষায় আমি আজ একা বসে জাগি
            নির্জন প্রাঙ্গণে।
দীপ চাহে তব শিখা, মৌনী বীণা ধেয়ায় তোমার
            অঙ্গুলিপরশ।
তারায় তারায় খোঁজে তৃষ্ণায়-আতুর অন্ধকার
            সঙ্গসুধারস।
 
নিদ্রাহীন বেদনায় ভাবি কবে আসিবে পরানে
            চরম আহ্বান।
মনে জানি এ জীবনে সাঙ্গ হয় নাই পূর্ণ তানে
            মোর শেষ গান।
কোথা তুমি, শেষবার যে ছোঁয়াবে তব স্পর্শমণি
            আমার সংগীতে।
মহানিস্তব্ধের প্রান্তে কোথা বসে রয়েছ রমণী
            নীরব নিশীথে।
 
মহেন্দ্রের বজ্র হতে কালো চক্ষে বিদ্যুতের আলো
            আনো আনো ডাকি--
বর্ষণ-কাঙাল মোর মেঘের অন্তরে বহ্নি জ্বালো
            হে কালবৈশাখী।
অশ্রুভারে ক্লান্ত তার স্তব্ধ মূক অবরুদ্ধ দান
            কালো হয়ে উঠে।
বন্যাবেগে মুক্ত করো, রিক্ত করি করো পরিত্রাণ,
            সব লও লুটে।
 
তার পরে যাও যদি যেয়ো চলি, দিগন্ত-অঙ্গন
            হয়ে যাবে স্থির।
বিরহের শুভ্রতায় শূন্যে দেখা দিবে চিরন্তন
            শান্তি সুগম্ভীর।
স্বচ্ছ আনন্দের মাঝে মিলে যাবে সর্বশেষ লাভ,
            সর্বশেষ ক্ষতি--
দুঃখে সুখে পূর্ণ হবে অরূপসুন্দর আবির্ভাব,
            অশ্রুধৌত জ্যোতি।
 
ওরে পান্থ, কোথা তোর দিনান্তের যাত্রাসহচরী।
            দক্ষিণপবন
বহুক্ষণ চলে গেছে অরণ্যের পল্লব মর্মরি--
            নিকুঞ্জভবন
গন্ধের ইঙ্গিত দিয়ে বসন্তের উৎসবের পথ
            করে না প্রচার।
কাহারে ডাকিস তুই, গেছে চলে তার স্বর্ণরথ
            কোন্‌ সিন্ধুপার।
 
জানি জানি, আপনার অন্তরের গহনবাসীরে
            আজিও না চিনি।
সন্ধ্যারতিলগ্নে কেন আসিলে না নিভৃত মন্দিরে
            শেষ পূজারিনী।
কেন সাজালে না দীপ, তোমার পূজার মন্ত্র-গানে
            জাগায়ে দিলে না
তিমিররাত্রির বাণী, গোপনে যা লীন আছে প্রাণে
            দিনের অচেনা।
 
অসমাপ্ত পরিচয় অসম্পূর্ণ নৈবেদ্যের থালি
            নিতে হল তুলে।
রচিয়া রাখে নি মোর প্রেয়সী কি বরণের ডালি
            মরণের কূলে।
সেখানে কি পুষ্পবনে গীতহীনা রজনীর তারা
            নব জন্ম লভি
এই নীরবের বক্ষে নব ছন্দে ছুটাবে ফোয়ারা
            প্রভাতী ভৈরবী।
<|endoftext|>
<|startoftext|>


আমারে সৃজন করি যে মহাসম্মান
দিয়েছ আপন হস্তে, রহিতে পরান
তার অপমান যেন সহ্য নাহি করি।
যে আলোক জ্বালায়েছ দিবস-শর্বরী
তার ঊর্ধ্বশিখা যেন সর্ব-উচ্চে রাখি,
অনাদর হতে তারে প্রাণ দিয়া ঢাকি।
মোর মনুষ্যত্ব সে যে তোমারি প্রতিমা,
আত্মার মহত্ত্বে মম তোমারি মহিমা
মহেশ্বর!
সেথায় যে পদক্ষেপ করে,
অবমান বহি আনে অবজ্ঞার ভরে,
হোক-না সে মহারাজ বিশ্বমহীতলে
তারে যেন দণ্ড দিই দেবদ্রোহী বলে
সর্বশক্তি লয়ে মোর। যাক আর সব,
আপন গৌরবে রাখি তোমার গৌরব।
<|endoftext|>
<|startoftext|>


আমারে সাহস দাও, দাও শক্তি, হে চিরসুন্দর,
দাও স্বচ্ছ তৃপ্তির আকাশ, দাও মুক্তি নিরন্তর
প্রত্যহের ধূলিলিপ্ত চরণপতনপীড়া হতে,
দিয়ো না দুলিতে মোরে তরঙ্গিত মুহূর্তের স্রোতে,
ক্ষোভের বিক্ষেপবেগে। শ্রাবণসন্ধ্যার পুষ্পবনে
গ্লানিহীন যে সাহস সুকুমার যূথীর জীবনে--
নির্মম বর্ষণঘাতে শঙ্কাশূন্য প্রসন্ন মধুর,
মুহূর্তের প্রাণটিতে ভরি তোলে অনন্তের সুর,
সরল আনন্দহাস্যে ঝরি পড়ে তৃণশয্যা 'পরে,
পূর্ণতার মূর্তিখানি আপনার বিনম্র অন্তরে
সুগন্ধে রচিয়া তোলে; দাও সেই অক্ষুব্ধ সাহস,
সে আত্মবিস্মৃত শক্তি, অব্যাকুল,সহজে স্ববশ
আপনার সুন্দর সীমায়,-- দ্বিধাশূন্য সরলতা
গাঁথুক শান্তির ছন্দে সব চিন্তা, মোর সব কথা।
  ২
আপনার কাছ হতে বহুদূরে পালাবার লাগি
হে সুন্দর, হে অলক্ষ্য, তোমার প্রসাদ আমি মাগি,
তোমার আহ্বানবাণী। আজ তব বাজুক বাঁশরি,
চিত্তভরা শ্রাবণপ্লাবনরাগে,-- যেন গো পাসরি
নিকটের তাপতপ্ত ঘূর্ণিবায়ে ক্ষুব্ধ কোলাহল,
ধূলির নিবিড় টান পদতলে। রয়েছি নিশ্চল
সারাদিন পথপার্শ্বে; বেলা হয়ে এল অবসান,
ঘন হয়ে আসে ছায়া, শ্রান্ত সূর্য করিছে সন্ধান
দিগন্তে অন্তিম শান্তি। দিবা যথা চলেছে নির্ভীক
চিহ্নহীন সঙ্গহীন অন্ধকার পথের পথিক
আপনার কাছ হতে অন্তহীন অজানার পানে
অসীমের সংগীতে উদাসী,-- সেইমতো আত্মদানে
আমারে বাহির করো, শূন্যে শূন্যে পূর্ণ হ'ক সুর,
নিয়ে যাক পথে পথে হে অলক্ষ্য, হে মহাসুদূর।
<|endoftext|>
<|startoftext|>


আমি অতি পুরাতন,
      এ খাতা হালের
হিসাব রাখিতে চাহে
      নূতন কালের।
তবুও ভরসা পাই--
      আছে কোনো গুণ,
ভিতরে নবীন থাকে
      অমর ফাগুন।
পুরাতন চাঁপাগাছে
      নূতনের আশা
নবীন কুসুমে আনে
      অমৃতের ভাষা।
<|endoftext|>
<|startoftext|>


আমি অধম অবিশ্বাসী,
এ পাপমুখে সাজে না যে
                     'তোমায় আমি ভালোবাসি'।
গুণের অভিমানে মেতে
আর চাহি না আদর পেতে,
কঠিন ধুলায় বসে এবার
                     চরণসেবার অভিলাষী।
হৃদয় যদি জ্বলে, তারে
                       জ্বলিতে দাও, জ্বলিতে দাও।
ঘুরব না আর আপন ছায়ায়,
কাঁদব না আর আপন মায়ায়--
তোমার পানে রাখব ধরে
                       প্রাণের অচল হাসি।
<|endoftext|>
<|startoftext|>


আমি অন্তঃপুরের মেয়ে,
               চিনবে না আমাকে।
তোমার শেষ গল্পের বইটি পড়েছি, শরৎবাবু,
                   "বাসি ফুলের মালা'।
তোমার নায়িকা এলোকেশীর মরণ-দশা ধরেছিল
                   পঁয়ত্রিশ বছর বয়সে।
পঁচিশ বছর বয়সের সঙ্গে ছিল তার রেষারেষি,
        দেখলেম তুমি মহদাশয় বটে--
                   জিতিয়ে দিলে তাকে।
 
    নিজের কথা বলি।
বয়স আমার অল্প।
    একজনের মন ছুঁয়েছিল
               আমার এই কাঁচা বয়সের মায়া।
        তাই জেনে পুলক লাগত আমার দেহে--
    ভুলে গিয়েছিলেম, অত্যন্ত সাধারণ মেয়ে আমি।
আমার মতো এমন আছে হাজার হাজার মেয়ে,
        অল্পবয়সের মন্ত্র তাদের যৌবনে।
 
        তোমাকে দোহাই দিই,
একটি সাধারণ মেয়ের গল্প লেখো তুমি।
               বড়ো দুঃখ তার।
        তারও স্বভাবের গভীরে
অসাধারণ যদি কিছু তলিয়ে থাকে কোথাও
               কেমন করে প্রমাণ করবে সে,
        এমন কজন মেলে যারা তা ধরতে পারে।
কাঁচা বয়সের জাদু লাগে ওদের চোখে,
        মন যায় না সত্যের খোঁজে,
    আমরা বিকিয়ে যাই মরীচিকার দামে।
 
    কথাটা কেন উঠল তা বলি।
        মনে করো তার নাম নরেশ।
সে বলেছিল কেউ তার চোখে পড়ে নি আমার মতো।
    এতবড়ো কথাটা বিশ্বাস করব যে সাহস হয় না,
               না করব যে এমন জোর কই।
 
    একদিন সে গেল বিলেতে।
               চিঠিপত্র পাই কখনো বা।
    মনে মনে ভাবি, রাম রাম! এত মেয়েও আছে সে দেশে,
               এত তাদের ঠেলাঠেলি ভিড়!
        আর তারা কি সবাই অসামান্য--
                   এত বুদ্ধি, এত উজ্জ্বলতা।
    আর তারা সবাই কি আবিষ্কার করেছে এক নরেশ সেনকে
               স্বদেশে যার পরিচয় চাপা ছিল দশের মধ্যে।
 
    গেল মেলের চিঠিতে লিখেছে
               লিজির সঙ্গে গিয়েছিল সমুদ্রে নাইতে--
        বাঙালি কবির কবিতা ক' লাইন দিয়েছে তুলে
               সেই যেখানে উর্বশী উঠছে সমুদ্র থেকে--
                   তার পরে বালির 'পরে বসল পাশাপাশি--
    সামনে দুলছে নীল সমুদ্রের ঢেউ,
                   আকাশে ছড়ানো নির্মল সূর্যালোক।
        লিজি তাকে খুব আস্তে আস্তে বললে,
    "এই সেদিন তুমি এসেছ, দুদিন পরে যাবে চলে;
               ঝিনুকের দুটি খোলা,
                   মাঝখানটুকু ভরা থাক্‌
        একটি নিরেট অশ্রুবিন্দু দিয়ে--
               দুর্লভ, মূল্যহীন।'
        কথা বলবার কী অসামান্য ভঙ্গি।
সেইসঙ্গে নরেশ লিখেছে,
    "কথাগুলি যদি বানানো হয় দোষ কী,
               কিন্তু চমৎকার--
হীরে-বসানো সোনার ফুল কি সত্য, তবুও কি সত্য নয়।'
               বুঝতেই পারছ
একটা তুলনার সংকেত ওর চিঠিতে অদৃশ্য কাঁটার মতো
    আমার বুকের কাছে বিঁধিয়ে দিয়ে জানায়--
               আমি অত্যন্ত সাধারণ মেয়ে।
    মূল্যবানকে পুরো মূল্য চুকিয়ে দিই
        এমন ধন নেই আমার হাতে।
    ওগো, নাহয় তাই হল,
        নাহয় ঋণীই রইলেম চিরজীবন।
 
পায়ে পড়ি তোমার, একটা গল্প লেখো তুমি শরৎবাবু,
        নিতান্তই সাধারণ মেয়ের গল্প--
যে দুর্ভাগিনীকে দূরের থেকে পাল্লা দিতে হয়
        অন্তত পাঁচ-সাতজন অসামান্যার সঙ্গে--
               অর্থাৎ, সপ্তরথিনীর মার।
বুঝে নিয়েছি আমার কপাল ভেঙেছে,
        হার হয়েছে আমার।
কিন্তু তুমি যার কথা লিখবে
        তাকে জিতিয়ে দিয়ো আমার হয়ে,
               পড়তে পড়তে বুক যেন ওঠে ফুলে।
    ফুলচন্দন পড়ুক তোমার কলমের মুখে।
 
        তাকে নাম দিয়ো মালতী।
               ওই নামটা আমার।
               ধরা পড়বার ভয় নেই।
    এমন অনেক মালতী আছে বাংলাদেশে,
               তারা সবাই সামান্য মেয়ে।
                   তারা ফরাসি জর্মান জানে না,
                       কাঁদতে জানে।
 
               কী করে জিতিয়ে দেবে।
    উচ্চ তোমার মন, তোমার লেখনী মহীয়সী।
        তুমি হয়তো ওকে নিয়ে যাবে ত্যাগের পথে,
               দুঃখের চরমে, শকুন্তলার মতো।
                   দয়া কোরো আমাকে।
               নেমে এসো আমার সমতলে।
        বিছানায় শুয়ে শুয়ে রাত্রির অন্ধকারে
দেবতার কাছে যে অসম্ভব বর মাগি--
               সে বর আমি পাব না,
কিন্তু পায় যেন তোমার নায়িকা।
    রাখো-না কেন নরেশকে সাত বছর লণ্ডনে,
        বারে বারে ফেল করুক তার পরীক্ষায়,
               আদরে থাক্‌ আপন উপাসিকামণ্ডলীতে।
        ইতিমধ্যে মালতী পাস করুক এম| এ|
                   কলকাতা বিশ্ববিদ্যালয়ে,
        গণিতে হোক প্রথম তোমার কলমের এক আঁচড়ে।
               কিন্তু ওইখানেই যদি থাম
তোমার সাহিত্যসম্রাট নামে পড়বে কলঙ্ক।
    আমার দশা যাই হোক
        খাটো কোরো না তোমার কল্পনা।
    তুমি তো কৃপণ নও বিধাতার মতো।
মেয়েটাকে দাও পাঠিয়ে য়ুরোপে।
    সেখানে যারা জ্ঞানী, যারা বিদ্বান, যারা বীর,
               যারা কবি, যারা শিল্পী, যারা রাজা,
               দল বেঁধে আসুক ওর চার দিকে।
জ্যোতির্বিদের মতো আবিষ্কার করুক ওকে--
               শুধু বিদুষী ব'লে নয়, নারী ব'লে।
ওর মধ্যে যে বিশ্বজয়ী জাদু আছে
    ধরা পড়ুক তার রহস্য, মূঢ়ের দেশে নয়--
        যে দেশে আছে সমজদার, আছে দরদি,
                   আছে ইংরেজ জর্মান ফরাসি।
মালতীর সম্মানের জন্য সভা ডাকা হোক-না,
        বড়ো বড়ো নামজাদার সভা।
মনে করা যাক সেখানে বর্ষণ হচ্ছে মুষলধারে চাটুবাক্য,
        মাঝখান দিয়ে সে চলেছে অবহেলায়--
                   ঢেউয়ের উপর দিয়ে যেন পালের নৌকো।
        ওর চোখ দেখে ওরা করছে কানাকানি,
সবাই বলছে ভারতবর্ষের সজল মেঘ আর উজ্জ্বল রৌদ্র
               মিলেছে ওর মোহিনী দৃষ্টিতে।
(এইখানে জনান্তিকে বলে রাখি
               সৃষ্টিকর্তার প্রসাদ সত্যই আছে আমার চোখে।
                   বলতে হল নিজের মুখেই,
        এখনো কোনো য়ুরোপীয় রসজ্ঞের
                   সাক্ষাৎ ঘটে নি কপালে।)
        নরেশ এসে দাঁড়াক সেই কোণে,
    আর তার সেই অসামান্য মেয়ের দল।
 
               আর তার পরে?
তার পরে আমার নটেশাকটি মুড়োল,
        স্বপ্ন আমার ফুরোল।
               হায় রে সামান্য মেয়ে!
                   হায় রে বিধাতার শক্তির অপব্যয়!
<|endoftext|>
<|startoftext|>


আমি আজ কানাই মাস্টার,
         পোড়ো মোর বেড়ালছানাটি।
আমি ওকে মারি নে মা, বেত,
         মিছিমিছি বসি নিয়ে কাঠি।
রোজ রোজ দেরি করে আসে,
         পড়াতে দেয় না ও তো মন,
ডান পা তুলিয়ে তোলে হাই
         যত আমি বলি "শোন্‌ শোন্‌'।
দিনরাত খেলা খেলা খেলা,
         লেখায় পড়ায় ভারি হেলা।
আমি বলি "চ ছ জ ঝ ঞ',
         ও কেবল বলে "মিয়োঁ মিয়োঁ'।
প্রথম  ভাগের পাতা খুলে
           আমি ওরে বোঝাই মা, কত--
  চুরি করে খাস নে কখনো,
           ভালো হোস গোপালের মতো।
  যত বলি সব হয় মিছে,
           কথা যদি একটিও শোনে--
  মাছ যদি দেখেছে কোথাও
           কিছুই থাকে না আর মনে।
  চড়াই পাখির দেখা পেলে
           ছুটে যায় সব পড়া ফেলে।
  যত বলি "চ ছ জ ঝ ঞ',
           দুষ্টুমি ক'রে বলে "মিয়োঁ'।
  আমি ওরে বলি বার বার,
           "পড়ার সময় তুমি পোড়ো--
  তার পরে ছুটি হয়ে গেলে
           খেলার সময় খেলা কোরো।'
  ভালোমানুষের মতো থাকে,
           আড়ে আড়ে চায় মুখপানে,
  এম্‌নি সে ভান করে যেন
           যা বলি বুঝেছে তার মানে।
  একটু সুযোগ বোঝে যেই
           কোথা যায় আর দেখা নেই।
  আমি বলি "চ ছ জ ঝ ঞ',
           ও কেবল বলে "মিয়োঁ মিয়োঁ'।
<|endoftext|>
<|startoftext|>


আমি আমায় করব বড়ো
                 এই তো আমার মায়া--
তোমার আলো রাঙিয়ে দিয়ে
                 ফেলব রঙিন ছায়া।
তুমি তোমায় রাখবে দূরে,
ডাকবে তারে নানা সুরে,
আপনারি বিরহ তোমার
                   আমায় নিল কায়া।
 
বিরহ-গান উঠল বেজে
                   বিশ্বগগনময়।
কত রঙের কান্নাহাসি
                কতই আশা-ভয়।
কত যে ঢেউ ওঠে পড়ে,
কত স্বপন ভাঙে গড়ে,
আমার মাঝে রচিলে যে
                আপন পরাজয়।
 
এই যে তোমার আড়ালখানি
                   দিলে তুমি ঢাকা,
দিবানিশির তুলি দিয়ে
                   হাজার ছবি আঁকা--
এরি মাঝে আপনাকে যে
বাঁধা রেখে বসলে সেজে,
সোজা কিছু রাখলে না, সব
                   মধুর বাঁকে বাঁকা।
 
আকাশ জুড়ে আজ লেগেছে
              তোমার আমার মেলা।
দূরে কাছে ছড়িয়ে গেছে
              তোমার আমার খেলা।
তোমার আমার গুঞ্জরণে
বাতাস মাতে কুঞ্জবনে,
তোমার আমার যাওয়া-আসায়
                   কাটে সকল বেলা।
<|endoftext|>
<|startoftext|>


আমি    এ কেবল মিছে বলি,
           শুধু    আপনার মন ছলি।
           কঠিন বচন শুনায়ে তোমারে
            আপন মর্মে জ্বলি।
           থাক্‌ তবে থাক্‌ ক্ষীণ প্রতারণা,
           কী হবে লুকায়ে বাসনা বেদনা,
           যেমন আমার হৃদয়-পরান
            তেমনি দেখাব খুলি।
           আমি    মনে করি যাই দূরে,
           তুমি    রয়েছ বিশ্ব জুড়ে।
           যত দূরে যাই ততই তোমার
            কাছাকাছি ফিরি ঘুরে।
           চোখে চোখে থেকে কাছে নহ তবু,
           দূরেতে থেকেও দূর নহ কভু,
           সৃষ্টি ব্যাপিয়া রয়েছ তবুও
            আপন অন্তঃপুরে।
           আমি    যেমনি করিয়া চাই,
           আমি    যেমনি করিয়া গাই,
             বেদনাবিহীন ওই হাসিমুখ
            সমান দেখিতে পাই।
           ওই রূপরাশি আপনা বিকাশি
           রয়েছে পূর্ণ গৌরবে ভাসি,
           আমার ভিখারি প্রাণের বাসনা
            হোথায় না পায় ঠাঁই।
           শুধু    ফুটন্ত ফুল-মাঝে
           দেবী,    তোমার চরণ সাজে।
           অভাবকঠিন মলিন মর্ত্য
            কোমল চরণে বাজে।
           জেনে শুনে তবু কী ভ্রমে ভুলিয়া
           আপনারে আমি এনেছি তুলিয়া,
           বাহিরে আসিয়া দরিদ্র আশা
            লুকাতে চাহিছে লাজে।
           তবু    থাক্‌ পড়ে ওইখানে,
           চেয়ে    তোমার চরণ-পানে।
           যা দিয়েছি তাহা গেছে চিরকাল
            আর ফিরিবে না প্রাণে।
           তবে ভালো করে দেখো একবার
           দীনতা হীনতা যা আছে আমার,
           ছিন্ন মলিন অনাবৃত হিয়া
            অভিমান নাহি জানে।
           তবে    লুকাব না আমি আর
           এই    ব্যথিত হৃদয়ভার।
           আপনার হাতে চাব না রাখিতে
            আপনার অধিকার।
           বাঁচিলাম প্রাণে তেয়াগিয়া লাজ,
           বদ্ধ বেদনা ছাড়া পেল আজ,
           আশা-নিরাশায় তোমারি যে আমি
            জানাইনু শত বার।
<|endoftext|>
<|startoftext|>


আমি এ পথের ধারে
                                 একা রই--
          যেতে যেতে যাহা-কিছু ফেলে রেখে গেছ মোর দ্বারে
                       মূল্য তার হোক-না যতই
                        তাহে মোর দেনা
                       পরিশোধ কখনো হবে না।
                   দেব ব'লে যাহা কভু দেওয়া নাহি যায়,
                       চেয়ে যাহা কেহ নাহি পায়,
                       যে ধনের ভাণ্ডারের চাবি আছে
                   অন্তর্যামী কোন্‌ গুপ্ত দেবতার কাছে
                                 কেহ নাহি জানে--
                       আগন্তুক, অকস্মাৎ সে দুর্লভ দানে
          ভরিল তোমার হাত অন্যমনে পথে যাতায়াতে।
                   পড়ে ছিল গাছের তলাতে
                       দৈবাৎ বাতাসে ফল,
                                 ক্ষুধার সম্বল।
          অযাচিত সে সুযোগে খুশি হয়ে একটুকু হেসো;
                       তার বেশি দিতে যদি এসো,
                        তবে জেনো মূল্য নেই
                                 মূল্য তার নেই।
                   দূরে যাও, ভুলে যাও ভালো সেও--
                       তাহারে কোরো না হেয়
                        দানস্বীকারের ছলে
                       দাতার উদ্দেশে কিছু রেখে ধূলিতলে।
<|endoftext|>
<|startoftext|>


আমি      একাকিনী যবে চলি রাজপথে
                   নব অভিসারসাজে,
         নিশীথে নীরব নিখিল ভুবন,
         না গাহে বিহগ, না চলে পবন,
         মৌন সকল পৌর ভবন
                   সুপ্তনগরমাঝে--
শুধু      আমার নূপুর আমারি চরণে
                 বিমরি বিমরি বাজে।
         অধীর মুখর শুনিয়া সে স্বর
                 পদে পদে মরি লাজে।
 
আমি      চরণশব্দ শুনিব বলিয়া
                   বসি বাতায়নকাছে--
         অনিমেষ তারা নিবিড় নিশায়,
         লহরীর লেশ নাহি যমুনায়,
         জনহীন পথ আঁধারে মিশায়,
                   পাতাটি কাঁপে না গাছে--
শুধু      আমারি উরসে আমারি হৃদয়
                   উলসি বিলসি নাচে।
         উতলা পাগল করে কলরোল,
                   বাঁধন টুটিলে বাঁচে।
 
আমি      কুসুমশয়নে মিলাই শরমে,
                   মধুর মিলনরাতি--
         স্তব্ধ যামিনী ঢাকে চারিধার,
         নির্বাণ দীপ, রুদ্ধ দুয়ার,
         শ্রাবণগগন করে হাহাকার
                   তিমিরশয়ন পাতি--
শুধু      আমার মানিক আমারি বক্ষে
                   জ্বালায়ে রেখেছে বাতি।
         কোথায় লুকাই, কেমনে নিবাই
                   নিলাজ ভূষণভাতি।
 
আমি      আমার গোপন মরমের কথা
                   রেখেছি মরমতলে।
         মলয় কহিছে আপন কাহিনী,
         কোকিল গাহিছে আপন রাগিণী,
         নদী বহি চলে কাঁদি একাকিনী
                   আপনার কলকলে--
শুধু      আমার কোলের আমারি বীণাটি
                   গীতঝংকারছলে
         যে কথা যখন করিব গোপন
                   সে কথা তখনি বলে।
<|endoftext|>
<|startoftext|>


আমি এখন সময় করেছি--
              তোমার এবার সময় কখন হবে।
        সাঁঝের প্রদীপ সাজিয়ে ধরেছি--
              শিখা তাহার জ্বালিয়ে দেবে কবে।
   নামিয়ে দিয়ে এসেছি সব বোঝা,
              তরী আমার বেঁধে এলেম ঘাটে--
   পথে পথে ছেড়েছি সব খোঁজা,
              কেনা বেচা নানান হাটে হাটে।
 
   সন্ধ্যাবেলায় যে মল্লিকা ফুটে
              গন্ধ তারি কুঞ্জে উঠে জাগি।
   ভরেছি জুঁই পদ্মপাতার পুটে
              তোমার করপদ্মদলের লাগি।
   রেখেছি আজ শান্ত শীতল ক'রে
              অঙ্গন মোর চন্দনসৌরভে।
   সেরেছি কাজ সারাটা দিন ধরে--
              তোমার এবার সময় কখন হবে।
 
   আজিকে চাঁদ উঠবে প্রথম রাতে
              নদীর পারে নারিকেলের বনে,
   দেবালয়ের বিজন আঙিনাতে
              পড়বে আলো গাছের ছায়া-সনে।
   দখিন-হাওয়া উঠবে হঠাৎ বেগে,
              আসবে জোয়ার সঙ্গে তারি ছুটে--
   বাঁধা তরী ঢেউয়ের দোলা লেগে
              ঘাটের 'পরে মরবে মাথা কুটে।
 
   জোয়ার যখন মিশিয়ে যাবে কূলে,
              থম্‌থমিয়ে আসবে যখন জল,
   বাতাস যখন পড়বে ঢুলে ঢুলে,
              চন্দ্র যখন নামবে অস্তাচল,
           শিথিল তনু তোমার ছোঁওয়া ঘুমে
              চরণতলে পড়বে লুটে তবে।
   বসে আছি শয়ন পাতি ভূমে--
              তোমার এবার সময় হবে কবে।
<|endoftext|>
<|startoftext|>


বেহাগ
 
আমি          কেবলি স্বপন করেছি বপন
                       বাতাসে--
তাই          আকাশকুসুম করিনু চয়ন
                       হতাশে।
          ছায়ার মতন মিলায় ধরণী,
          কূল নাহি পায় আশার তরণী,
          মানসপ্রতিমা ভাসিয়া বেড়ায়
                       আকাশে।
 
কিছু               বাঁধা পড়িল না শুধু এ বাসনা-
                       বাঁধনে।
কেহ          নাহি দিল ধরা শুধু এ সুদূর
                       সাধনে।
          আপনার মনে বসিয়া একেলা
          অনলশিখায় কী করিনু খেলা,
          দিনশেষে দেখি ছাই হল সব
                       হুতাশে!
আমি          কেবলি স্বপন করেছি বপন
                       বাতাসে।
<|endoftext|>
<|startoftext|>


আমি        কেমন করিয়া জানাব আমার
                 জুড়ালো হৃদয় জুড়ালো-- আমার
                   জুড়ালো হৃদয় প্রভাতে।
আমি        কেমন করিয়া জানাব আমার
                 পরান কী নিধি কুড়ালো-- ডুবিয়া
                   নিবিড় নীরব শোভাতে।
আজ        গিয়েছি সবার মাঝারে, সেথায়
                 দেখেছি একেলা আলোকে-- দেখেছি
                   আমার হৃদয়-রাজারে।
আমি        দু-একটি কথা কয়েছি তা-সনে
                 সে নীরব সভা-মাঝারে-- দেখেছি
                   চিরজনমের রাজারে।
 
ওগো,      সে কি মোরে শুধু দেখেছিল চেয়ে
                 অথবা জুড়ালো পরশে-- তাহার
                   কমলকরের পরশে--
আমি        সে কথা সকলি গিয়েছি যে ভুলে
                 ভুলেছি পরম হরষে।
আমি        জানি না কী হল, শুধু এই জানি
                 চোখে মোর সুখ মাখালো-- কে যেন
                   সুখ-অঞ্জন মাখালো--
কার             আঁখিভরা হাসি উঠিল প্রকাশি
                 যে দিকেই আঁখি তাকালো।
 
আজ        মনে হল কারে পেয়েছি-- কারে যে
                 পেয়েছি সে কথা জানি না।
আজ        কী লাগি উঠিছে কাঁপিয়া কাঁপিয়া
                 সারা আকাশের আঙিনা-- কিসে যে
                   পুরেছে শূন্য জানি না।
এই             বাতাস আমারে হৃদয়ে লয়েছে,
                 আলোক আমার তনুতে-- কেমনে
                   মিলে গেছে মোর তনুতে।
তাই        এ গগনভরা প্রভাত পশিল
                 আমার অণুতে অণুতে।
আজ        ত্রিভুবন-জোড়া কাহার বক্ষে
                 দেহ মন মোর ফুরালো-- যেন রে
                   নিঃশেষে আজি ফুরালো।
আজ        যেখানে যা হেরি সকলেরি মাঝে
                 জুড়ালো জীবন জুড়ালো-- আমার
                   আদি ও অন্ত জুড়ালো।
<|endoftext|>
<|startoftext|>


আমি চঞ্চল হে,
আমি সুদূরের পিয়াসি।
        দিন চলে যায়, আমি আনমনে
        তারি আশা চেয়ে থাকি বাতায়নে,
        ওগো প্রাণে মনে আমি যে তাহার
              পরশ পাবার প্রয়াসী।
                  আমি সুদূরের পিয়াসি।
ওগো                 সুদূর,বিপুল সুদূর,  তুমি যে
                             বাজাও ব্যাকুল বাঁশরি।
                     মোর ডানা নাই, আছি এক ঠাঁই,
                        সে কথা যে যাই পাসরি।
 
আমি উৎসুক হে,
হে সুদূর, আমি প্রবাসী।
        তুমি দুর্লভ দুরাশার মতো
        কী কথা আমায় শুনাও সতত।
        তব ভাষা শুনে তোমারে হৃদয়
              জেনেছে তাহার স্বভাষী।
                     হে সুদূর,আমি প্রবাসী।
         ওগো             সুদূর,বিপুল সুদূর, তুমি যে
                             বাজাও ব্যাকুল বাঁশরি।
                     নাহি জানি পথ, নাহি মোর রথ
                      সে কথা যে যাই পাসরি। '
 
আমি উন্মনা হে,
হে সুদূর,আমি উদাসী।
        রৌদ্র-মাখানো অলস বেলায়
        তরুমর্মরে, ছায়ার খেলায়,
           কী মুরতি তব নীলাকাশশায়ী
            নয়নে উঠে গো আভাসি।
            হে সুদূর,আমি উদাসী।
ওগো            সুদূর, বিপুল সুদূর,  তুমি যে
                    বাজাও ব্যাকুল বাঁশরি।
                     কক্ষে আমার রুদ্ধ দুয়ার
                    সে কথা যে যাই পাসরি।
<|endoftext|>
<|startoftext|>


আমি চলে গেলে ফেলে রেখে যাব পিছু
চিরকাল মনে রাখিবে, এমন কিছু,
          মূঢ়তা করা তা নিয়ে মিথ্যে ভেবে।
ধুলোর খাজনা শোধ করে নেবে ধুলো,
চুকে গিয়ে তবু বাকি রবে যতগুলো
          গরজ যাদের তারাই তা খুঁজে নেবে।
আমি শুধু ভাবি, নিজেরে কেমনে ক্ষমি--
পুঞ্জ পুঞ্জ বকুনি উঠেছে জমি,
          কোন্‌ সৎকারে করি তার সদ্‌গতি।
কবির গর্ব নেই মোর হেন নয়--
কবির লজ্জা পাশাপাশি তারি রয়,
          ভারতীর আছে এই দয়া মোর প্রতি।
লিখিতে লিখিতে কেবলি গিয়েছি ছেপে,
সময় রাখি নি ওজন দেখিতে মেপে,
          কীর্তি এবং কুকীর্তি গেছে মিশে।
ছাপার কালিতে অস্থায়ী হয় স্থায়ী,
এ অপরাধের জন্যে যে-জন দায়ী
          তার বোঝা আজ লঘু করা যায় কিসে।
বিপদ ঘটাতে শুধু নেই ছাপাখানা,
বিদ্যানুরাগী বন্ধু রয়েছে নানা--
          আবর্জনারে বর্জন করি যদি
চারি দিক হতে গর্জন করি উঠে,
"ঐতিহাসিক সূত্র দিবে কি টুটে,
          যা ঘটেছে তারে রাখা চাই নিরবধি।"
ইতিহাস বুড়ো, বেড়াজাল তার পাতা,
সঙ্গে রয়েছে হিসাবের মোটা খাতা--
          ধরা যাহা পড়ে ফর্দে সকলি আছে।
হয় আর নয়, খোঁজ রাখে শুধু এই,
ভালোমন্দর দরদ কিছুই নেই,
          মূল্যের ভেদ তুল্য তাহার কাছে।
বিধাতাপুরুষ ঐতিহাসিক হলে
চেহারা লইয়া ঋতুরা পড়িত গোলে,
          অঘ্রাণ তবে ফাগুন রহিত ব্যেপে।
পুরানো পাতারা ঝরিতে যাইত ভুলে,
কচি পাতাদের আঁকড়ি রহিত ঝুলে,
          পুরাণ ধরিত কাব্যের টুঁটি চেপে।
জোড়হাত করে আমি বলি, "শোনো কথা,
সৃষ্টির কাজে প্রকাশেরি ব্যগ্রতা,
          ইতিহাসটারে গোপন করে সে রাখে।
জীবনলক্ষ্মী মেলিয়া রঙের রেখা
ধরার অঙ্গে আঁকিছে পত্রলেখা,
          ভূতত্ত্ব তার কঙ্কালে ঢাকা থাকে।
বিশ্বকবির লেখা যত হয় ছাপা
প্রুফ্‌শিটে তার দশগুণ পড়ে চাপা,
          নব এডিশনে নূতন করিয়া তুলে।
দাগি যাহা, যাহে বিকার, যাহাতে ক্ষতি,
মমতামাত্র নাহি তো তাহার প্রতি--
          বাঁধা নাহি থাকে ভুলে আর নির্ভুলে।
সৃষ্টির কাজ লুপ্তির সাথে চলে,
ছাপাযন্ত্রের ষড়যন্ত্রের বলে
          এ বিধান যদি পদে পদে পায় বাধা--
জীর্ণ ছিন্ন মলিনের সাথে গোঁজা
কৃপণপাড়ার রাশীকৃত নিয়ে বোঝা
          সাহিত্য হবে শুধু কি ধোপার গাধা।
যাহা কিছু লেখে সেরা নাহি হয় সবি,
তা নিয়ে লজ্জা না করুক কোনো কবি--
          প্রকৃতির কাজে কত হয় ভুলচুক;
কিন্তু, হেয় যা শ্রেয়ের কোঠায় ফেলে
তারেও রক্ষা করিবার ভূতে পেলে
          কালের সভায় কেমনে দেখাবে মুখ।
ভাবী কালে মোর কী দান শ্রদ্ধা পাবে,
খ্যাতিধারা মোর কত দূর চলে যাবে,
          সে লাগি চিন্তা করার অর্থ নাহি।
বর্তমানের ভরি অর্ঘ্যের ডালি
অদেয় যা দিনু মাখায়ে ছাপার কালি
          তাহারি লাগিয়া মার্জনা আমি চাহি।
<|endoftext|>
<|startoftext|>


কালাংড়া
 
আমি    চাহিতে এসেছি শুধু একখানি মালা,
তব         নবপ্রভাতের নবীনশিশির-ঢালা।
          শরমে জড়িত কত-না গোলাপ
                     কত না গরবী করবী
          কত-না কুসুম ফুটেছে তোমার
                     মালঞ্চ করি আলা!
আমি    চাহিতে এসেছি শুধু একখানি মালা।
 
          অমল শরত-শীতল-সমীর
                     বহিছে তোমার কেশে,
          কিশোর অরুণ-কিরণ তোমার
                     অধরে পড়েছে এসে।
          অঞ্চল হতে বনপথে ফুল
                     যেতেছে পড়িয়া ঝরিয়া--
          অনেক কুন্দ অনেক শেফালি
                     ভরেছে তোমার ডালা।
আমি    চাহিতে এসেছি শুধু একখানি মালা।
<|endoftext|>
<|startoftext|>


আমি চেয়ে আছি তোমাদের সবাপানে।
           স্থান দাও মোরে সকলের মাঝখানে।
               নীচে সব নীচে এ ধূলির ধরণীতে
               যেথা আসনের মূল্য না হয় দিতে,
               যেথা রেখা দিয়ে ভাগ করা নেই কিছু
              যেথা ভেদ নাই মানে আর অপমানে,
              স্থান দাও সেথা সকলের মাঝখানে।
 
               যেথা বাহিরের আবরণ নাহি রয়,
               যেথা আপনার উলঙ্গ পরিচয়।
              আমার বলিয়া কিছু নাই একেবারে,
              এ সত্য যেথা নাহি ঢাকে আপনারে,
              সেথায় দাঁড়ায়ে নিলাজ দৈন্য মম
                  ভরিয়া লইব তাঁহার পরম দানে।
                  স্থান দাও মোরে সকলের মাঝখানে।
<|endoftext|>
<|startoftext|>


আমি           ছেড়েই দিতে রাজি আছি
                        সুসভ্যতার আলোক,
আমি           চাই না হতে নববঙ্গ
                        নব যুগের চালক।
আমি           নাই বা গেলেম বিলাত,
নাই বা    পেলেম রাজার খিলাত,
যদি        পরজন্মে পাই রে হতে
                        ব্রজের রাখাল বালক
তবে           নিবিয়ে দেব নিজের ঘরে
                        সুসভ্যতার আলোক।
 
যারা           নিত্য কেবল ধেনু চরায়
                        বংশীবটের তলে,
যারা           গুঞ্জা ফুলের মালা গেঁথে
                        পরে পরায় গলে,
যারা           বৃন্দাবনের বনে
সদাই      শ্যামের বাঁশি শোনে,
যারা           যমুনাতে ঝাঁপিয়ে পড়ে
                        শীতল কালো জলে--
যারা           নিত্য কেবল ধেনু চরায়
                        বংশীবটের তলে।
 
"ওরে           বিহান হল, জাগো রে ভাই'
                        ডাকে পরস্পরে।
ওরে           ওই-যে দধি-মন্থ-ধ্বনি
                        উঠল ঘরে ঘরে।
হেরো      মাঠের পথে ধেনু
চলে           উড়িয়ে গো-খুর-রেণু,
হেরো      আঙিনাতে ব্রজের বধূ
                        দুগ্ধ দোহন করে।
"ওরে           বিহান হল, জাগো রে ভাই'
                        ডাকে পরস্পরে।
 
ওরে           শাঙন-মেঘের ছায়া পড়ে
                        কালো তমাল-মূলে,
ওরে           এপার ওপার আঁধার হল
                        কালিন্দীরই কূলে।
ঘাটে           গোপাঙ্গনা ডরে
কাঁপে      খেয়া তরীর 'পরে,
হেরো      কুঞ্জবনে নাচে ময়ূর
                        কলাপখানি তুলে।
ওরে           শাঙন-মেঘের ছায়া পড়ে
                        কালো তমাল-মূলে।
 
মোরা      নবনবীন ফাগুন-রাতে
                        নীল নদীর তীরে
কোথা         যাব চলি অশোকবনে
                        শিখিপুচ্ছ শিরে।
যবে        দোলার ফুলরশি
দিবে           নীপশাখায় কষি
যবে        দখিন-বায়ে বাঁশির ধ্বনি
                        উঠবে আকাশ ঘিরে
মোরা      রাখাল মিলে করব মেলা
                        নীল নদীর তীরে।
 
আমি           হব না ভাই নববঙ্গ
                        নবযুগের চালক,
আমি           জ্বালাব না আঁধার দেশে
                        সুসভ্যতার আলোক।
যদি        ননি-ছানার গাঁয়ে
কোথাও   অশোক-নীপের ছায়ে
আমি           কোনো জন্মে পারি হতে
                        ব্রজের গোপবালক
তবে           চাই না হতে নববঙ্গ
                        নবযুগের চালক।
<|endoftext|>
<|startoftext|>


আমি জানি
      পুরাতন এই বইখানি। --
      অপঠিত, তবু মোর ঘরে
                     আছে সমাদরে।
      এর ছিন্ন পাতে পাতে তার
                     বাষ্পাকুল করুণার
      স্পর্শ যেন রয়েছে বিলীন;
                     সে যে আজ হল কতদিন।
                     সরল দুখানি আঁখি ঢলোঢলো,
               বেদনার আভাসেই করে ছলোছলো;
      কালোপাড় শাড়িখানি মাথার উপর দিয়ে ফেরা,
               দুটি হাত কঙ্কণে ও সান্ত্বনায় ঘেরা।
                           জনহীন দ্বিপ্রহরে
               এলোচুল মেলে দিয়ে বালিশের 'পরে,
                     এই বই তুলে নিয়ে বুকে
                     একমনে স্নিগ্ধমুখে
                           বিচ্ছেদকাহিনী যায় পড়ে।
                     জানালা-বাহিরে শূন্যে ওড়ে
                         পায়রার ঝাঁক,
                         গলি হতে দিয়ে যায় ডাক
                           ফেরিওলা,
                    পাপোশের 'পরে ভোলা
                     ভক্ত সে কুকুর
      ঘুমিয়ে ঘুমিয়ে স্বপ্নে ছাড়ে আর্তসুর।
               সময়ের হয়ে যায় ভুল;
                     গলির ও পারে স্কুল,
               সেথা হতে বাজে যবে
                         কাংস্যরবে
               ছুটির ঘণ্টার ধ্বনি,
                দীর্ঘশ্বাস ফেলিয়া তখনি
                     তাড়াতাড়ি
                ওঠে সে শয়ন ছাড়ি,
               গৃহকার্যে চলে যায় সচকিতে
                     বইখানি রেখে কুলুঙ্গিতে।
      অন্তঃপুর হতে অন্তঃপুরে
      এই বই ফিরিয়াছে দূর হতে দূরে।
               ঘরে ঘরে গ্রামে গ্রামে
      খ্যাতি এর ব্যাপিয়াছে দক্ষিণে ও বামে।
               তার পরে গেল সেই কাল,
ছিঁড়ে দিয়ে চলে গেল আপন সৃষ্টির মায়াজাল।
                     এ লজ্জিত বই
        কোনো ঘরে স্থান এর কই।
      নবীন পাঠক আজ বসি কেদারায়
                     ভেবে নাহি পায়
      এ লেখাও কোন্‌ মন্ত্রে করেছিল জয়
               সেদিনের অসংখ্য হৃদয়।
      জানালা-বাহিরে নিচে ট্রাম যায় চলি।
               প্রশস্ত হয়েছে গলি।
      চলে গেছে ফেরিওলা, সে পসরা তার
                     বিকায় না আর।
               ডাক তার ক্লান্ত সুরে
               দূর হতে মিলাইল দূরে।
               বেলা চলে গেল কোন্‌ ক্ষণে,
      বাজিল ছুটির ঘণ্টা ও পাড়ার সুদূর প্রাঙ্গণে।
<|endoftext|>
<|startoftext|>


৬৫
আমি জানি মোর ফুলগুলি ফুটে হরষে
না-জানা সে কোন্‌ শুভচুম্বন পরশে॥ 
<|endoftext|>
<|startoftext|>


আমি তো চাহি নি কিছু।
বনের আড়ালে দাঁড়ায়ে ছিলাম
         নয়ন করিয়া নিচু।
তখনো ভোরের আলস-অরুণ
         আঁখিতে রয়েছে ঘোর,
তখনো বাতাসে জড়ানো রয়েছে
         নিশির শিশির-লোর।
নূতন-তৃণের উঠিছে গন্ধ
         মন্দ প্রভাতবায়ে--
তুমি একাকিনী কুটিরবাহিরে
         বসিয়া অশথছায়ে
নবীননবনীনিন্দিত করে
         দোহন করিছে দুগ্ধ,
আমি তো কেবল বিধুর বিভোল
         দাঁড়ায়ে ছিলাম মুগ্ধ।
 
         আমি তো কহি নি কথা।
বকুলশাখায় জানি না কী পাখি
         কী জানালো ব্যাকুলতা।
আম্রকাননে ধরেছে মুকুল,
         ঝরিছে পথের পাশে--
গুঞ্জনস্বরে দুয়েকটি করে
         মৌমাছি উড়ে আসে।
সরোবরপারে খুলিছে দুয়ার
         শিবমন্দিরঘরে,
সন্ন্যাসী গাহে ভোরের ভজন
         শান্ত গভীর স্বরে।
ঘট লয়ে কোলে বসি তরুতলে
         দোহন করিছ দুগ্ধ,
শূন্য পাত্র বহিয়া মাত্র
         দাঁড়ায়ে ছিলাম লুব্ধ।
 
         আমি তো যাই নি কাছে।
উতলা বাতাস অলকে তোমার
         কী জানি কী করিয়াছে।
ঘণ্টা তখন বাজিছে দেউলে,
         আকাশ উঠিছে জাগি,
ধরণী চাহিছে ঊর্ধ্বগগনে
         দেবতা-আশিষ মাগি।
গ্রামপথ হতে প্রভাত-আলোতে
         উড়িছে গোখুরধূলি--
উছলিত ঘট বেড়ি কটিতটে
         চলিয়াছে বধূগুলি।
তোমার কাঁকন বাজে ঘনঘন
         ফেনায়ে উঠিছে দুগ্ধ,
পিয়াসী নয়নে ছিনু এক কোণে
         পরান নীরবে ক্ষুব্ধ।
<|endoftext|>
<|startoftext|>


আমি তোমার শ্যালী ক্ষুদ্রতমা
    আমার শক্তি ক্ষুদ্র অতি কোরো আমায় ক্ষমা।
ইচ্ছে তোমার হেঁসেলঘরে ভোজের আলো জ্বালাই
                 পাঠিয়ে দিলেম তাই
      কাঠকয়লা কেরোসিন ঘুঁটে দেশালাই।
                 জমবে যখন ছাই
          তাহার জন্যে যে জিনিসটা চাই
আমার মুখে পায় না শোভা গ্রাম্য তার ভাষাটা,
    দাদামশায় দিলেন লিখে, তাহারে কয় "ঝাঁটা'।
<|endoftext|>
<|startoftext|>


আমি থাকি একা,
এই বাতায়নে বসে এক বৃন্তে যুগলকে দেখা--
                সেই মোর সার্থকতা।
                 বুঝিতে পারি সে কথা
             লোকে লোকে কী আগ্রহ অহরহ
                করিছে সন্ধান
আপনার বাহিরেতে কোথা হবে আপনার দান।
তা নিয়ে বিপুল দুঃখে বিশ্বচিত্ত জেগে উঠে,
                 তারি সুখে পূর্ণ হয়ে ফুটে
                       যা-কিছু মধুর।
                যত বাণী, যত সুর,
             যত রূপ, তপস্যার যত বহ্নিলিখা,
                        সৃষ্টিচিত্তশিখা,
                     আকাশে আকাশে লিখে
                      দিকে দিকে
অণুপরমাণুদের মিলনের ছবি।
                     গ্রহ তারা রবি
যে-আগুন জ্বেলেছে তা বাসনারই দাহ,
        সেই তাপে জগৎপ্রবাহ
চঞ্চলিয়া চলিয়াছে বিরহমিলনদ্বন্দ্বঘাতে।
                দিনরাতে
        কালের অতীত পার হতে,
অনাদি আহ্বানধ্বনি ফিরিতেছে ছায়াতে আলোতে।
                     সেই ডাক শুনে
         কত সাজে সাজিয়েছে আজি এ-ফাল্গুনে
            বনে বনে অভিসারিকার দল,
                   পত্রে পুষ্পে হয়েছে চঞ্চল--
সমস্ত বিশ্বের মর্মে যে-চাঞ্চল্য তারায় তারায়
              তরঙ্গিছে প্রকাশধারায়,
         নিখিল ভুবনে নিত্য যে-সংগীত বাজে
                 মূর্তি নিল বনচ্ছায়ে যুগলের সাজে।
<|endoftext|>
<|startoftext|>


আমি ধরা দিয়েছি গো আকাশের পাখি,
নয়নে দেখেছি তব নূতন আকাশ।
দুখানি আঁখির পাতে কী রেখেছ ঢাকি,
হাসিলে ফুটিয়া পড়ে উষার আভাস।
হৃদয় উড়িতে চায় হোথায় একাকী
আঁখি-তারকার দেশে করিবারে বাস।
ঐ গগনেতে চেয়ে উঠিয়াছে ডাকি,
হোথায় হারাতে চায় এ গীত-উচ্ছ্বাস।
তোমার হৃদয়াকাশ অসীম বিজন--
বিমল নীলিমা তার শান্ত সুকুমার,
যদি নিয়ে যাই ওই শূন্য হয়ে পার
আমার দুখানি পাখা কনক বরন।
হৃদয় চাতক হয়ে চাবে অশ্রুধার,
হৃদয় চকোর চাবে হাসির কিরণ।
<|endoftext|>
<|startoftext|>


আমি         নিশি নিশি কত রচিব শয়ন
                       আকুলনয়ন রে!
         কত      নিতি নিতি বনে করিব যতনে
                       কুসুমচয়ন রে!
         কত      শারদ যামিনী হইবে বিফল,
                       বসন্ত যাবে চলিয়া!
         কত      উদিবে তপন আশার স্বপন,
                       প্রভাতে যাইবে ছলিয়া!
         এই      যৌবন কত রাখিব বাঁধিয়া,
                       মরিব কাঁদিয়া রে!
         সেই         চরণ পাইলে মরণ মাগিব
                       সাধিয়া সাধিয়া রে।
 
         আমি         কার পথ চাহি এ জনম বাহি,
                       কার দরশন যাচি রে!
         যেন         আসিবে বলিয়া কে গেছে চলিয়া,
                       তাই আমি বসে আছি রে।
         তাই         মালাটি  গাঁথিয়া পরেছি মাথায়
                       নীলবাসে তনু ঢাকিয়া,
         তাই         বিজন আলয়ে প্রদীপ জ্বালায়ে
                       একেলা রয়েছি জাগিয়া।
         ওগো    তাই কত নিশি চাঁদ ওঠে হাসি,
                       তাই কেঁদে যায় প্রভাতে।
         ওগো    তাই ফুলবনে মধু সমীরণে
                       ফুটে ফুল কত শোভাতে!
 
         ওই      বাঁশিস্বর তার আসে বার বার,
                       সেই  শুধু কেন আসে না!
         এই      হৃদয়-আসন শূন্য যে থাকে,
                       কেঁদে মরে শুধু বাসনা।
         মিছে    পরশিয়া কায় বায়ু বহে যায়,
                       বহে যমুনার লহরী,
         কেন         কুহু কুহু পিক কুহরিয়া ওঠে--
                       যামিনী যে ওঠে শিহরি।
         ওগো    যদি নিশিশেষে আসে হেসে হেসে
                       মোর হাসি আর রবে কি!
         এই      জাগরণে ক্ষীণ বদন মলিন
                       আমারে হেরিয়া কবে কী!
         আমি         সারা রজনীর গাঁথা ফুলমালা
                       প্রভাতে চরণে ঝরিব,
         ওগো    আছে সুশীতল যমুনার জল--
                       দেখে তারে আমি মরিব।
<|endoftext|>
<|startoftext|>


আমি পথ, দূরে দূরে দেশে দেশে ফিরে ফিরে শেষে
                      দুয়ার-বাহিরে থামি এসে।
ভিতরেতে গাঁথা চলে নানা সূত্রে রচনার ধারা,
আমি পাই ক্ষণে ক্ষণে তারি ছিন্ন অংশ অর্থহারা,
সেথা হতে লেখে মোর ধূলিপটে দীপরশ্মিরেখা
                      অসম্পূর্ণ লেখা।
 
জীবনের সৌধমাঝে কত কক্ষ কত না মহলা,
                      তলার উপরে কত তলা।
আজন্মবিধবা তারি এক প্রান্তে রয়েছি একাকী,
সবার নিকটে থেকে তবুও অসীম দূরে থাকি,
লক্ষ্য নহি উপলক্ষ, দেশ নহি আমি যে উদ্দেশ--
                      মোর নাহি শেষ।
 
উৎসবসভায় যেতে যে পায় আহ্বান-পত্রখানি
                      তাহারে বহন করে আনি।
সে লিপির খণ্ডগুলি মোর বক্ষে উড়ে এসে পড়ে,
ধুলায় করিয়া লুপ্ত তাদের উড়ায়ে দিই ঝড়ে,
আমি মালা গেঁথে চলি শত শত জীর্ণ শতাব্দীর
                      বহু বিস্মৃতির।
 
কেহ যারে নাহি শোনে, সবাই যাহারে বলে "জানি',
                      আমি সেই পুরাতন বাণী।
বণিকের পণ্যযান হে তুমি রাজার জয়রথ,
আমি চলিবার পথ, সেই আমি ভুলিবার পথ,
তীব্রদুঃখ মহাদম্ভ চিহ্ন মুছে গিয়েছে সবাই--
                      কিছু নাই, নাই।
 
কভু সুখে কভু দুঃখে নিয়ে চলি; সুদিন দুর্দিন
                      নাহি বুঝি আমি উদাসীন।
বারবার কচি ঘাস কোথা হতে আসে মোর কোলে,
চলে যায়-- সেও যায় যে যায় তাহারে দ'লে দ'লে;
বিচিত্রের প্রয়োজনে অবিচিত্র আমি শূন্যময়--
                      কিছু নাহি রয়।
 
বসিতে না চাহে কেহ, কাহারো কিছু না সহে দেরি--
                      কারো নই, তাই সকলেরই।
বামে মোর শস্যক্ষেত্র, দক্ষিণে আমার লোকালয়--
প্রাণ সেথা দুই হস্তে বর্তমান আঁকড়িয়া রয়।
আমি সর্ববন্ধহীন নিত্য চলি তারি মধ্যখানে।
                      ভবিষ্যের পানে।
 
তাই আমি চিররিক্ত, কিছু নাহি থাকে মোর পুঁজি--
                      কিছু নাহি পাই, নাহি খুঁজি।
আমারে ভুলিবে ব'লে যাত্রীদল গান গাহে সুরে--
পারি নে রাখিতে তাহা, সে গান চলিয়া যায় দূরে।
বসন্ত আমার বুকে আসে যবে ধুলায় আকুল
                      নাহি দেয় ফুল।
 
পৌঁছিয়া ক্ষতির প্রান্তে বিত্তহীন একদিন শেষে
                      শয্যা পাতে মোর পাশে এসে।
পান্থের পাথেয় হতে খসে পড়ে যাহা ভাঙাচোরা
ধূলিরে বঞ্চনা করি কাড়িয়া তুলিয়া লয় ওরা;
আমি রিক্ত, ওরা রিক্ত, মোর 'পরে নাই প্রীতিলেশ--
                      মোরে করে দ্বেষ।
 
শুধু শিশু বোঝে মোরে, আমারে সে জানে ছুটি ব'লে--
                      ঘর ছেড়ে আসে তাই চলে
নিষেধ বা অনুমতি মোর মাঝে না দেয় পাহারা,
আবশ্যকে নাহি রচে বিবিধের বস্তুময় কারা,
বিধাতার মতো শিশু লীলা দিয়ে শূন্য দেয় ভরে--
                      শিশু বোঝে মোরে।
 
বিলুপ্তির ধূলি দিয়ে যাহা খুশি সৃষ্টি করে তাই,
                      এই আছে এই তাহা নাই।
ভিত্তিহীন ঘর বেঁধে আনন্দে কাটায়ে দেয় বেলা,
মূল্য যার কিছু নাই তাই দিয়ে মূল্যহীন খেলা,
ভাঙাগড়া দুই নিয়ে নৃত্য তার অখণ্ড উল্লাসে--
                      মোরে ভালোবাসে।
<|endoftext|>
<|startoftext|>


আমি পথিক, পথ আমারি সাথি।
         দিন সে কাটায় গনি গনি
         বিশ্বলোকের চরণধ্বনি,
তারার আলোয় গায় সে সারা রাতি।
          কত যুগের রথের রেখা
          বক্ষে তাহার আঁকে লেখা,
          কত কালের ক্লান্ত আশা
         ঘুমায় তাহার ধুলায় আঁচল পাতি।
বাহির হলেম কবে সে নাই মনে।
         যাত্রা আমার চলার পাকে
         এই পথেরই বাঁকে বাঁকে
নূতন হল প্রতি ক্ষণে ক্ষণে।
             যত আশা পথের আশা,
             পথে যেতেই ভালোবাসা,
             পথে চলার নিত্যরসে
         দিনে দিনে জীবন ওঠে মাতি।
<|endoftext|>
<|startoftext|>


আমি প্রজাপতি ফিরি রঙিন পাখায়,
কবি তো আমার পানে তবু না তাকায়।
বুঝিতে না পারি আমি, বলো তো ভ্রমর,
কোন্‌ গুণে কাব্যে তুমি হয়েছ অমর।
অলি কহে, আপনি সুন্দর তুমি বটে,
সুন্দরের গুণ তব মুখে নাহি রটে।
আমি ভাই মধু খেয়ে গুণ গেয়ে ঘুরি,
কবি আর ফুলের হৃদয় করি চুরি।
<|endoftext|>
<|startoftext|>


আমি           পরানের সাথে খেলিব আজিকে
                     মরণখেলা
                     নিশীথবেলা।
            সঘন বরষা, গগন আঁধার,
            হেরো বারিধারে কাঁদে চারি ধার,
            ভীষণ রঙ্গে ভবতরঙ্গে
                     ভাসাই ভেলা;
            বাহির হয়েছি স্বপ্ন-শয়ন
                     করিয়া হেলা
                     রাত্রিবেলা।
ওগো,      পবনে গগনে সাগরে আজিকে
                     কী কল্লোল,
                     দে দোল্‌ দোল্‌।
            পশ্চাৎ হতে হা হা ক'রে হাসি
            মত্ত ঝটিকা ঠেলা দেয় আসি,
            যেন এ লক্ষ যক্ষশিশুর
                     অট্টরোল।
            আকাশে পাতালে পাগলে মাতালে
                     হট্টগোল।
                     দে দোল্‌ দোল্‌।
আজি           জাগিয়া উঠিয়া পরান আমার
                     বসিয়া আছে
                     বুকের কাছে।
            থাকিয়া থাকিয়া উঠিছে কাঁপিয়া,
            ধরিছে আমার বক্ষ চাপিয়া,
            নিঠুর নিবিড় বন্ধনসুখে
                     হৃদয় নাচে;
            ত্রাসে উল্লাসে পরান আমার
                     ব্যাকুলিয়াছে
                     বুকের কাছে।
হায়,      এতকাল আমি রেখেছিনু তারে
                     যতনভরে
                     শয়ন'-পরে।
            ব্যথা পাছে লাগে-- দুখ পাছে জাগে
            নিশিদিন তাই বহু অনুরাগে
            বাসরশয়ন করেছি রচন
                     কুসুম-থরে;
            দুয়ার রুধিয়া রেখেছিনু তারে
                     গোপন ঘরে
                     যতনভরে।
কত        সোহাগ করেছি চুম্বন করি
                     নয়নপাতে
                     স্নেহের সাথে।
            শুনায়েছি তারে মাথা রাখি পাশে
            কত প্রিয় নাম মৃদু মধুভাষে,
            গুঞ্জরতান করিয়াছি গান
                     জ্যোৎস্নারাতে।
            যা-কিছু মধুর দিয়েছিনু তার
                     দুখানি হাতে
                     স্নেহের সাথে।
শেষে           সুখের শয়নে শ্রান্ত পরান
                     আলস-রসে
                     আবেশবশে।
            পরশ করিলে জাগে না সে আর,
            কুসুমের হার লাগে গুরুভার,
            ঘুমে জাগরণে মিশি একাকার
                     নিশিদিবসে।
            বেদনাবিহীন অসাড় বিরাগ
                     মরমে পশে
                     আবেশবশে।
ঢালি           মধুরে মধুর বধূরে আমার
                     হারাই বুঝি,
                     পাই নে খুঁজি।
            বাসরের দীপ নিবে নিবে আসে--
            ব্যাকুল নয়নে হেরি চারি পাশে
            শুধু রাশি রাশি শুষ্ক কুসুম
                     হয়েছে পুঁজি।
            অতল স্বপ্নসাগরে ডুবিয়া
                     মরি যে যুঝি
                     কাহারে খুঁজি।
তাই        ভেবেছি আজিকে খেলিতে হইবে
                     নূতন খেলা
                     রাত্রিবেলা।
            মরণদোলায় ধরি রশিগাছি
            বসিব দুজনে বড়ো কাছাকাছি,
            ঝঞ্ঝা আসিয়া অট্ট হাসিয়া
                     মারিবে ঠেলা
            আমাতে প্রাণেতে খেলিব দুজনে
                     ঝুলনখেলা
                     নিশীথবেলা।
                     দে দোল্‌ দোল্‌।
                     দে দোল্‌ দোল্‌।
            এ মহাসাগরে তুফান তোল্‌।
            বধূরে আমার পেয়েছি আবার--
                     ভরেছে কোল।
            প্রিয়ারে আমার তুলেছে জাগায়ে
                     প্রলয়রোল।
            বক্ষ-শোণিতে উঠেছে আবার
                     কী হিল্লোল!
            ভিতরে বাহিরে জেগেছে আমার
                     কী কল্লোল!
            উড়ে কুন্তল, উড়ে অঞ্চল,
            উড়ে বনমালা বায়ুচঞ্চল,
            বাজে কঙ্কণ বাজে কিঙ্কিণী
                     মত্ত-বোল।
                     দে দোল্‌ দোল্‌।
            আয় রে ঝঞ্ঝা, পরান-বধূর
            আবরণরাশি করিয়া দে দূর,
            করি লুণ্ঠন অবগুণ্ঠন-
                     বসন খোল্‌।
                     দে দোল্‌ দোল্‌।
            প্রাণেতে আমাতে মুখোমুখি আজ
            চিনি লব দোঁহে ছাড়ি ভয়-লাজ,
            বক্ষে বক্ষে পরশিব দোঁহে
                     ভাবে বিভোল।
                     দে দোল্‌ দোল্‌।
            স্বপ্ন টুটিয়া বাহিরেছে আজ
                     দুটো পাগল।
                     দে দোল্‌ দোল্‌।
<|endoftext|>
<|startoftext|>


আমি        বহু বাসনায় প্রাণপণে চাই,
           বঞ্চিত করে বাঁচালে মোরে।
              এ কৃপা কঠোর সঞ্চিত মোর
                            জীবন ভ'রে।
                         না চাহিতে মোরে যা করেছ দান
                         আকাশ আলোক তনু মন প্রাণ,
                         দিনে দিনে তুমি নিতেছ আমায়
                            সে মহাদানেরই যোগ্য করে
                            অতি-ইচ্ছার সংকট হতে
                                       বাঁচায়ে মোরে।
আমি        কখনো-বা ভুলি, কখনো-বা চলি
        তোমার পথের লক্ষ্য ধরে;
              তুমি নিষ্ঠুর সম্মুখ হতে
                                       যাও সে সরে।
              এ যে তব দয়া জানি জানি হায়,
              নিতে চাও বলে ফিরাও আমায়,
              পূর্ণ করিয়া লবে এ জীবন
                         তব মিলনেরই যোগ্য করে
                         আধা-ইচ্ছার সংকট হতে
                                             বাঁচায়ে মোরে।
<|endoftext|>
<|startoftext|>


আমি    বিকাব না কিছুতে আর
                                 আপনারে।
          আমি    দাঁড়াতে চাই সভার তলে
                                 সবার সাথে এক সারে।
                       সকালবেলার আলোর মাঝে
                       মলিন যেন না হই লাজে,
                       আলো যেন পশিতে পায়
                                 মনের মধ্যে একবারে।
                       বিকাব না, বিকাব না
                                 আপনারে।
 
          আমি    বিশ্ব-সাথে রব সহজ
                                 বিশ্বাসে।
          আমি    আকাশ হতে বাতাস নেব
                                 প্রাণের মধ্যে নিশ্বাসে।
                       পেয়ে ধরার মাটির স্নেহ
                       পুণ্য হবে সর্ব দেহ,
                       গাছের শাখা উঠবে দুলে
                                 আমার মনের উল্লাসে।
                       বিশ্বে রব সহজ সুখে
                                 বিশ্বাসে।
 
          আমি    সবায় দেখে খুশি হব
                                 অন্তরে।
          কিছু         বেসুর যেন বাজে না আর
                                 আমার বীণা-যন্তরে।
                       যাহাই আছে নয়ন ভরি
                       সবই যেন গ্রহণ করি,
                       চিত্তে নামে আকাশ-গলা
                                 আনন্দিত মন্ত্র রে।
                       সবায় দেখে তৃপ্ত রব
                                 অন্তরে।
<|endoftext|>
<|startoftext|>


আমি বিন্দুমাত্র আলো, মনে হয় তবু
আমি শুধু আছি আর কিছু নাই কভু।
পলক পড়িলে দেখি আড়ালে আমার
তুমি আছ হে অনাদি আদি অন্ধকার!
<|endoftext|>
<|startoftext|>


আমি বেসেছিলেম ভালো
         সকল দেহে মনে
এই ধরণীর ছায়া আলো
         আমার এ জীবনে।
সেই-যে আমার ভালোবাসা
লয়ে আকুল অকূল আশা
ছড়িয়ে দিল আপন ভাষা
         আকাশনীলিমাতে।
রইল গভীর সুখে দুখে,
রইল সে-যে কুঁড়ির বুকে
ফুল-ফোটানোর মুখে মুখে
         ফাগুনচৈত্ররাতে।
রইল তারি রাখী বাঁধা
         ভাবী কালের হাতে।
<|endoftext|>
<|startoftext|>


আমি ভালোবাসি আমার
         নদীর বালুচর,
শরৎকালে যে নির্জনে
         চকাচকীর ঘর।
 
            যেথায় ফুটে কাশ
            তটের চারি পাশ,
                     শীতের দিনে বিদেশী সব
                        হাঁসের বসবাস।
 
                                 কচ্ছপেরা ধীরে
                                 রৌদ্র পোহায় তীরে,
                        দু-একখানি জেলের ডিঙি
                                 সন্ধেবেলায় ভিড়ে।
 
                                    আমি ভালোবাসি আমার
                                            নদীর বালুচর,
                                    শরৎকালে যে নির্জনে
                                            চকাচকীর ঘর।
 
তুমি ভালোবাস তোমার
         ওই ও পারের বন,
যেথায় গাঁথা ঘনচ্ছায়া
         পাতার আচ্ছাদন।
 
            যেথায় বাঁকা গলি
            নদীতে যায় চলি,
      দুই ধারে তার বেণুবনের
            শাখায় গলাগলি।
 
                     সকাল-সন্ধেবেলা
                     ঘাটে বধূর মেলা,
                 ছেলের দলে ঘাটের জলে
                ভাসে ভাসায় ভেলা।
 
                        তুমি ভালোবাস তোমার
                                 ওই ও পারের বন,
                        যেথায় গাঁথা ঘনচ্ছায়া
                                 পাতার আচ্ছাদন।
 
তোমার আমার মাঝখানেতে
         একটি বহে নদী,
দুই তটেরে একই গান সে
         শোনায় নিরবধি।
 
            আমি শুনি শুয়ে
            বিজন বালু-ভুঁয়ে,
         তুমি শোন কাঁখের কলস
            ঘাটের 'পরে থুয়ে।
 
                     তুমি তাহার গানে
                     বোঝ একটা মানে,
            আমার কূলে আরেক অর্থ
                     ঠেকে আমার কানে।
 
                        তোমার আমার মাঝখানেতে
                                 একটি বহে নদী,
                        দুই তটেরে একই গান সে
                                 শোনায় নিরবধি।
<|endoftext|>
<|startoftext|>


আমি ভালোবাসি, দেব, এই বাঙালার
দিগন্তপ্রসার ক্ষেত্রে যে শান্তি উদার
বিরাজ করিছে নিত্য, মুক্ত নীলাম্বরে
অচ্ছায় আলোকে গাহে বৈরাগ্যের স্বরে
যে ভৈরবীগান, যে মাধুরী একাকিনী
নদীর নির্জন তটে বাজায় কিঙ্কিণী
তরল কল্লোলরোলে, যে সরল স্নেহ
তরুচ্ছায়া-সাথে মিশি স্নিগ্ধপল্লীগেহ
অঞ্চলে আবরি আছে, যে মোর ভবন
আকাশে বাতাসে আর আলোকে মগন
সন্তোষে কল্যাণে প্রেমে--
করো আশীর্বাদ,
যখনি তোমার দূত আনিবে সংবাদ
তখনি তোমার কার্যে আনন্দিতমনে
সব ছাড়ি যেতে পারি দুঃখে ও মরণে।
<|endoftext|>
<|startoftext|>


আমি    ভিক্ষা করে ফিরতেছিলেম
                          গ্রামের পথে পথে,
              তুমি তখন চলেছিলে
                          তোমার স্বর্ণরথে।
              অপূর্ব এক স্বপ্ন-সম
              লাগতেছিল চক্ষে মম--
              কী বিচিত্র শোভা তোমার,
                          কী বিচিত্র সাজ।
              আমি মনে ভাবেতেছিলেম,
                          এ কোন্‌ মহারাজ।
 
আজি   শুভক্ষণে রাত পোহালো
                          ভেবেছিলেম তবে,
              আজ আমারে দ্বারে দ্বারে
                          ফিরতে নাহি হবে।
              বাহির হতে নাহি হতে
              কাহার দেখা পেলেম পথে,
              চলিতে রথ ধনধান্য
                          ছড়াবে দুই ধারে--
              মুঠা মুঠা কুড়িয়ে নেব,
                          নেব ভারে ভারে।
 
    দেখি    সহসা রথ থেমে গেল
                          আমার কাছে এসে,
              আমার মুখপানে চেয়ে
                          নামলে তুমি হেসে।
              দেখে মুখের প্রসন্নতা
              জুড়িয়ে গেল সকল ব্যথা,
              হেনকালে কিসের লাগি
                          তুমি অকস্মাৎ
              "আমায় কিছু দাও গো' বলে
                          বাড়িয়ে দিলে হাত।
 
    মরি,    এ কী কথা রাজাধিরাজ,
                          "আমায় দাও গো কিছু'!
              শুনে ক্ষণকালের তরে
                          রইনু মাথা-নিচু।
              তোমার কী-বা অভাব আছে
              ভিখারী ভিক্ষুকের কাছে।
              এ কেবল কৌতুকের বশে
                                  আমায় প্রবঞ্চনা।
                          ঝুলি হতে দিলেম তুলে
                          একটি ছোটো কণা।
 
      যবে           পাত্রখানি ঘরে এনে
                    উজাড় করি-- এ কী!
                       ভিক্ষামাঝে একটি ছোটো
                    সোনার কণা দেখি।
                       দিলেম যা রাজ-ভিখারীরে
                       স্বর্ণ হয়ে এল ফিরে,
                       তখন কাঁদি চোখের জলে
                    দুটি নয়ন ভরে--
                       তোমায় কেন দিই নি আমার
                    সকল শূন্য করে।
<|endoftext|>
<|startoftext|>


আমি যখন পাঠশালাতে যাই
    আমাদের এই বাড়ির গলি দিয়ে,
দশটা বেলায় রোজ দেখতে পাই
    ফেরিওলা যাচ্ছে ফেরি নিয়ে।
"চুড়ি চা--ই, চুড়ি চাই' সে হাঁকে,
চীনের পুতুল ঝুড়িতে তার থাকে,
যায় সে চলে যে পথে তার খুশি,
    যখন খুশি খায় সে বাড়ি গিয়ে।
দশটা বাজে, সাড়ে দশটা বাজে,
    নাইকো তাড়া হয় বা পাছে দেরি।
ইচ্ছে করে সেলেট ফেলে দিয়ে
    অম্‌নি করে বেড়াই নিয়ে ফেরি।
আমি যখন হাতে মেখে কালি
    ঘরে ফিরি, সাড়ে চারটে বাজে,
কোদাল নিয়ে মাটি কোপায় মালী
    বাবুদের ওই ফুল-বাগানের মাঝে।
কেউ তো তারে মানা নাহি করে
কোদাল পাছে পড়ে পায়ের 'পরে।
গায়ে মাথায় লাগছে কত ধুলো,
    কেউ তো এসে বকে না তার কাজে।
মা তারে তো পরায় না সাফ জামা,
    ধুয়ে দিতে চায় না ধুলোবালি।
ইচ্ছে করে আমি হতেম যদি
    বাবুদের ওই ফুল-বাগানের মালী।
একটু বেশি রাত না হতে হতে
           মা আমারে ঘুম পাড়াতে চায়।
  জানলা দিয়ে দেখি চেয়ে পথে
           পাগড়ি প'রে পাহারওলা যায়।
  আঁধার গলি, লোক বেশি না চলে,
  গ্যাসের আলো মিট্‌মিটিয়ে জ্বলে,
  লণ্ঠনটি ঝুলিয়ে নিয়ে হাতে
           দাঁড়িয়ে থাকে বাড়ির দরজায়।
  রাত হয়ে যায় দশটা এগারোটা
           কেউ তো কিছু বলে না তার লাগি।
  ইচ্ছে করে পাহারওলা হয়ে
           গলির ধারে আপন মনে জাগি।
<|endoftext|>
<|startoftext|>


আমি যদি জন্ম নিতেম
           কালিদাসের কালে,
দৈবে হতেম দশম রত্ন
           নবরত্নের মালে,
                       একটি শ্লোকে স্তুতি গেয়ে
                       রাজার কাছে নিতাম চেয়ে
                       উজ্জয়িনীর বিজন প্রান্তে
                                   কানন-ঘেরা বাড়ি।
                       রেবার তটে চাঁপার তলে
                       সভা বসত সন্ধ্যা হলে,
                       ক্রীড়াশৈলে আপন-মনে
                                   দিতাম কণ্ঠ ছাড়ি।
                                    জীবনতরী বহে যেত
                                               মন্দাক্রান্তা তালে,
                                    আমি যদি জন্ম নিতাম
                                               কালিদাসের কালে।
<|endoftext|>
<|startoftext|>


চিন্তা দিতেম জলাঞ্জলি,
            থাকত নাকো ত্বরা--
মৃদুপদে যেতেম, যেন
                 নাইকো মৃত্যু জরা।
                        ছটা ঋতু পূর্ণ করে
                        ঘটত মিলন স্তরে স্তরে,
                        ছটা সর্গে বার্তা তাহার
                                    রইত কাব্যে গাঁথা।
                        বিচ্ছেদও সুদীর্ঘ হত,
                        অশ্রুজলের নদীর মতো
                        মন্দগতি চলত রচি
                              দীর্ঘ করুণ গাথা।
                                       আষাঢ় মাসে মেঘের মতন
                                             মন্থরতায় ভরা
                                  জীবনটাতে থাকত নাকো
                                             কিছুমাত্র ত্বরা।
<|endoftext|>
<|startoftext|>


অশোক-কুঞ্জ উঠত ফুটে
            প্রিয়ার পদাঘাতে,
বকুল হত ফুল্ল প্রিয়ার
            মুখের মদিরাতে।
প্রিয়সখীর নামগুলি সব         
ছন্দ ভরি করিত রব,
রেবার কুলে কলহংসের
            কলধ্বনির মতো।
কোনো নামটি মন্দালিকা,
কোনো নামটি চিত্রলিখা,
মঞ্জুলিকা মঞ্জরিণী
      ঝংকারিত কত!
            আসত তারা কুঞ্জবনে
                     চৈত্র-জ্যোৎস্না-রাতে,
               অশোক-শাখা উঠত ফুটে
                     প্রিয়ার পদাঘাতে।
<|endoftext|>
<|startoftext|>


কুরবকের পরত চূড়া
      কালো কেশের মাঝে,
লীলাকমল রইত হাতে
      কী জানি কোন্‌ কাজে!
               অলক সাজত কুন্দফুলে,
               শিরীষ পরত কর্ণমূলে,
               মেখলাতে দুলিয়ে দিত
                  নবনীপের মালা।
               ধারাযন্ত্রে স্নানের শেষে
               ধূপের ধোঁয়া দিত কেশে,
               লোধ্রফুলের শুভ্র রেণু
                  মাখত মুখে বালা।
                           কালাগুরুর গুরু গন্ধ
                                 লেগে থাকত সাজে,
                           কুরবকের পরত  মালা
                                 কালো কেশের মাঝে।
<|endoftext|>
<|startoftext|>


কুঙ্কুমেরই পত্রলেখায়
            বক্ষ রইত ঢাকা,
আঁচলখানির প্রান্তটিতে
            হংসমিথুন আঁকা।
                       বিরহেতে আষাঢ় মাসে
                       চেয়ে রইত বঁধুর আশে,
                       একটি করে পূজার পুষ্পে
                              দিন গনিত ব'সে।
                       বক্ষে তুলে বীণাখানি
                       গান গাহিতে ভুলত বাণী,
                       রুক্ষ অলক অশ্রুচোখে
                              পড়ত খসে খসে।              
                                     মিলন-রাতে বাজত পায়ে
                                             নূপুর-দুটি বাঁকা,
                                     কুঙ্কুমেরই পত্রলেখায়
                                             বক্ষ রইত ঢাকা।
<|endoftext|>
<|startoftext|>


প্রিয় নামটি শিখিয়ে দিত
            সাধের শারিকারে,
নাচিয়ে দিত ময়ূরটিরে
            কঙ্কণঝংকারে।
                        কপোতটিরে লয়ে বুকে
                        সোহাগ করত মুখে মুখে,
                        সারসারে খাইয়ে দিত
                                    পদ্মকোরক বহি।
                        অলক নেড়ে দুলিয়ে বেণী
                        কথা কইত শৌরসেনী,
                        বলত সখীর গলা ধরে--      
                                    "হলা পিয় সহি'।
                                          জল সেচিত আলবালে
                                                তরুণ সহকারে,
                                          প্রিয় নামটি শিখিয়ে দিত
                                                সাধের শারিকারে।
<|endoftext|>
<|startoftext|>


নবরত্নের সভার মাঝে
            রইতাম একটি টেরে,
দূর হইতে গড় করিতাম
            দিঙ্‌নাগাচার্যেরে।
                        আশা করি নামটা হত
                        ওরই মধ্যে ভদ্রমত--
                        বিশ্বসেন কি দেবদত্ত
                                    কিম্বা বসুভূতি।
                        স্রগ্‌ধরা কি মালিনীতে
                        বিম্বাধরের স্তুতিগীতে
                        দিতাম রচি দুটি-চারটি
                                    ছোটোখাটো পুঁথি।
                                             ঘরে যেতাম তাড়াতাড়ি
                                              শ্লোক-রচনা সেরে,
                                             নবরত্নের সভার মাঝে
                                              রইতাম একটি টেরে।
<|endoftext|>
<|startoftext|>


নবরত্নের সভার মাঝে
            রইতাম একটি টেরে,
দূর হইতে গড় করিতাম
            দিঙ্‌নাগাচার্যেরে।
                        আশা করি নামটা হত
                        ওরই মধ্যে ভদ্রমত--
                        বিশ্বসেন কি দেবদত্ত
                                    কিম্বা বসুভূতি।
                        স্রগ্‌ধরা কি মালিনীতে
                        বিম্বাধরের স্তুতিগীতে
                        দিতাম রচি দুটি-চারটি
                                    ছোটোখাটো পুঁথি।
                                             ঘরে যেতাম তাড়াতাড়ি
                                              শ্লোক-রচনা সেরে,
                                             নবরত্নের সভার মাঝে
                                              রইতাম একটি টেরে।
<|endoftext|>
<|startoftext|>


হায় রে কবে কেটে গেছে
      কালিদাসের কাল!
পণ্ডিতেরা বিবাদ করে
            লয়ে তারিখ-সাল।
                        হারিয়ে গেছে সে-সব অব্দ,
                        ইতিবৃত্ত আছে স্তব্ধ--
                        গেছে যদি আপদ গেছে,
                                    মিথ্যা কোলাহল।
                        হায় রে গেল সঙ্গে তারি
                        সেদিনের সেই পৌরনারী
                        নিপুণিকা চতুরিকা
                                    মালবিকার দল।
                                             কোন্‌ স্বর্গে নিয়ে গেল
                                                বরমাল্যের থাল!
                                             হায় রে কবে কেটে গেছে
                                                কালিদাসের কাল!
<|endoftext|>
<|startoftext|>


যাদের সঙ্গে হয় নি মিলন
            সে-সব বরাঙ্গনা
বিচ্ছেদেরই দুঃখে আমায়
            করছে অন্যমনা।
                        তবু মনে প্রবোধ আছে--
                        তেমনি বকুল ফোটে গাছে
                        যদিও সে পায় না নারীর
                                    মুখমদের ছিটা,
                        ফাগুন-মাসে অশোক-ছায়ে
                        অলস প্রাণে শিথিল গায়ে
                        দখিন হতে বাতাসটুকু
                                    তেমনি লাগে মিঠা।
                                         অনেক দিকেই যায় যে পাওয়া
                                                অনেকটা সান্ত্বনা,
                                      যদিও রে নাইকো কোথাও
                                                সে-সব বরাঙ্গনা।
<|endoftext|>
<|startoftext|>


এখন যাঁরা আছেন বর্তমানে
            আছেন মর্তলোকে
মন্দ তারা লাগত না কেউ
           কালিদাসের চোখে।
              পরেন বটে জুতা মোজা,
              চলেন বটে সোজা সোজা,
              বলেন বটে কথাবার্তা
                          অন্য-দেশীর চালে,
              তবু দেখো সেই কটাক্ষ
              আঁখির কোণে দিচ্ছে সাক্ষ্য
              যেমনটি ঠিক দেখা যেত                  
                          কালিদাসের কালে।
                                   মরব না ভাই, নিপুণিকা
                                      চতুরিকার শোকে--
                                   তাঁরা সবাই অন্য নামে
                                      আছেন মর্তলোকে।
<|endoftext|>
<|startoftext|>


আপাতত এই আনন্দে
            গর্বে বেড়াই নেচে--
কালিদাস তো নামেই আছেন,
            আমি আছি বেঁচে।
                       তাঁহার কালের স্বাদগন্ধ
                       আমি তো পাই মৃদুমন্দ,
                       আমার কালের কণামাত্র
                                   পান নি মহাকবি।
                       বিদুষী এই আছেন যিনি
                       আমার কালের বিনোদিনী
                       মহাকবির কল্পনাতে
                                   ছিল না তাঁর ছবি।
                                  প্রিয়ে, তোমায় তরুণ আঁখির
                                               প্রসাদ যেচে যেচে
                                  কালিদাসকে হারিয়ে দিয়ে
                                            গর্বে বেড়াই নেচে।
<|endoftext|>
<|startoftext|>


আমি যদি দুষ্টুমি ক'রে
           চাঁপার গাছে চাঁপা হয়ে ফুটি,
ভোরের বেলা মা গো, ডালের 'পরে
           কচি পাতায় করি লুটোপুটি,
তবে তুমি আমার কাছে হারো,
তখন কি মা চিনতে আমায় পারো।
         তুমি ডাক, "খোকা কোথায় ওরে।'
           আমি শুধু হাসি চুপটি করে।
যখন তুমি থাকবে যে কাজ নিয়ে
           সবই আমি দেখব নয়ন মেলে।
স্নানটি করে চাঁপার তলা দিয়ে
           আসবে তুমি পিঠেতে চুল ফেলে;
এখান দিয়ে পুজোর ঘরে যাবে,
দূরের থেকে ফুলের গন্ধ পাবে --
         তখন তুমি বুঝতে পারবে না সে
           তোমার খোকার গায়ের গন্ধ আসে।
দুপুর বেলা মহাভারত-হাতে
           বসবে তুমি সবার খাওয়া হলে,
গাছের ছায়া ঘরের জানালাতে
           পড়বে এসে তোমার পিঠে কোলে,
আমি আমার ছোট্ট ছায়াখানি
দোলাব তোর বইয়ের 'পরে আনি --
         তখন তুমি বুঝতে পারবে না সে
           তোমার চোখে খোকার ছায়া ভাসে।
সন্ধেবেলায় প্রদীপখানি জ্বেলে
           যখন তুমি যাবে গোয়ালঘরে
তখন আমি ফুলের খেলা খেলে
          টুপ্‌ করে মা, পড়ব ভুঁয়ে ঝরে।
আবার আমি তোমার খোকা হব,
"গল্প বলো' তোমায় গিয়ে কব।
           তুমি বলবে, "দুষ্টু, ছিলি কোথা।'
          আমি বলব, "বলব না সে কথা।'
<|endoftext|>
<|startoftext|>


আমি যারে ভালোবাসি সে ছিল এই গাঁয়ে,
বাঁকা পথের ডাহিন পাশে, ভাঙা ঘাটের বাঁয়ে।
                 কে জানে এই গ্রাম,
                 কে জানে এর নাম,
খেতের ধারে মাঠের পারে বনের ঘন ছায়ে--
শুধু আমার হৃদয় জানে সে ছিল এই গাঁয়ে।
 
বেণুশাখারা আড়াল দিয়ে চেয়ে আকাশ-পানে
কত সাঁঝের চাঁদ-ওঠা সে দেখেছে এইখানে।
                 কত আষাঢ় মাসে
                 ভিজে মাটির বাসে
বাদলা হাওয়া বয়ে গেছে তাদের কাঁচা ধানে।
সে-সব ঘনঘটার দিনে সে ছিল এইখানে।
 
এই দিঘি, ওই আমের বাগান, ওই-যে শিবালয়,
এই আঙিনা ডাক-নামে তার জানে পরিচয়।
                 এই পুকুরে তারি,
                 সাঁতার-কাটা বারি,
ঘাটের পথরেখা তারি চরণ-লেখা-ময়।
এই গাঁয়ে সে ছিল কে সেই জানে পরিচয়।
 
এই যাহারা কলস নিয়ে দাঁড়ায় ঘাটে আসি
এরা সবাই দেখেছিল তারি মুখের হাসি।
                 কুশল পুছি তারে
                 দাঁড়াত তার দ্বারে
লাঙল কাঁধে চলছে মাঠে ওই-যে প্রাচীন চাষি।
সে ছিল এই গাঁয়ে আমি যারে ভালোবাসি।
 
পালের তরী কত-যে যায় বহি দখিনবায়ে,
দূর প্রবাসের পথিক এসে বসে বকুলছায়ে।
                 পারের যাত্রিদলে
                 খেয়ার ঘাটে চলে,
কেউ গো চেয়ে দেখে না ওই ভাঙা ঘাটের বাঁয়ে।
আমি যারে ভালোবাসি সে ছিল এই গাঁয়ে।
<|endoftext|>
<|startoftext|>


আমি যে আর সইতে পারি নে।
      সুরে বাজে মনের মাঝে গো
    কথা দিয়ে কইতে পারি নে।
   হৃদয়-লতা নুয়ে পড়ে
         ব্যথাভরা ফুলের ভরে গো,
         আমি সে আর বইতে পারি নে।
আজি আমার নিবিড় অন্তরে
           কী হাওয়াতে কাঁপিয়ে দিল গো
পুলক-লাগা আকুল মর্মরে।
কোন্‌ গুণী আজ উদাস প্রাতে
মীড় দিয়েছে কোন্‌ বীণাতে গো,
             ঘরে যে আর রইতে পারি নে।
<|endoftext|>
<|startoftext|>


আমি যে তোমায় জানি, সে তো কেউ   জানে না।
তুমি মোর পানে চাও, সে তো কেউ    মানে না।
        মোর মুখে পেলে তোমার আভাস
        কত জনে কত করে পরিহাস,
                   পাছে সে না পারি সহিতে
             নানা ছলে তাই ডাকি যে তোমায়--
                কেহ কিছু নারে কহিতে।
 
             তোমার পথ যে তুমি চিনায়েছ
                সে কথা বলি নে কাহারে।
             সবাই ঘুমালে জনহীন রাতে
                একা আসি তব দুয়ারে।
             স্তব্ধ তোমার উদার আলয়,
             বীণাটি বাজাতে মনে করি ভয়,
                চেয়ে থাকি শুধু নীরবে।
             চকিতে তোমার ছায়া দেখি যদি
                ফিরে আসি তব গরবে।
 
             প্রভাত না হতে কখন আবার
                গৃহকোণ-মাঝে আসিয়া
             বাতায়নে বসি বিহ্বল বীণা
                বিজনে বাজাই হাসিয়া।
             পথ দিয়ে যে বা আসে যে বা যায়
         সহসা থমকি চমকিয়া চায়,
                মনে করে তারে ডেকেছি--
             জানে না তো কেহ কত নাম দিয়ে
                এক নামখানি ঢেকেছি।
 
             ভোরের গোলাপ সে গানে সহসা
                সাড়া দেয় ফুলকাননে,
             ভোরের তারাটি সে গানে জাগিয়া
                চেয়ে দেখে মোর আননে।
             সব সংসার কাছে আসে ঘিরে,
             প্রিয়জন সুখে ভাসে আঁখিনীরে,
                হাসি জেগে ওঠে ভবনে।
             যে নামে যে ছলে বীণাটি বাজাই
                সাড়া পাই সারা ভুবনে।
 
             নিশীথে নিশীথে বিপুল প্রাসাদে
                তোমার মহলে মহলে
             হাজার হাজার সোনার প্রদীপ
                জ্বলে অচপল অনলে।
             মোর দীপে জ্বেলে তাহারি আলোক
             পথ দিয়ে আসি, হাসে কত লোক,
                   দূরে যেতে হয় পালায়ে--
             তাই তো শিখা সে ভবনশিখরে
                   পারি নে রাখিতে জ্বালায়ে।
 
             বলি নে তো কারে, সকালে বিকালে
                   তোমার পথের মাঝেতে
             বাঁশি বুকে লয়ে বিনা কাজে আসি
                   বেড়াই ছদ্মসাজেতে।
             যাহা মুখে আসে গাই সেই গান
             নানা রাগিণীতে দিয়ে নানা তান,
                   এক গান রাখি গোপনে।
             নানা মুখপানে আঁখি মেলি চাই,
                   তোমা-পানে চাই স্বপনে।
<|endoftext|>
<|startoftext|>


আমি যে বেশ সুখে আছি
            অন্তত নই দুঃখে কৃশ,
সে কথাটা পদ্যে লিখতে
            লাগে একটু বিসদৃশ।
সেই কারণে গভীর ভাবে
            খুঁজে খুঁজে গভীর চিতে
বেরিয়ে পড়ে গভীর ব্যথা
            স্মৃতি কিম্বা বিস্মৃতিতে।
কিন্তু সেটা এত সুদূর
            এতই সেটা অধিক গভীর
আছে কি না আছে তাহার
            প্রমাণ দিতে হয় না কবির।
মুখের হাসি থাকে মুখে,
            দেহের পুষ্টি পোষে দেহ,
প্রাণের ব্যথা কোথায় থাকে
                 জানে না সেই খবর কেহ।
 
                        কাব্য প'ড়ে যেমন ভাব
                                    কবি তেমন নয় গো।
                        আঁধার ক'রে রাখে নি মুখ,
                        দিবারাত্র ভাঙছে না বুক,
                        গভীর দুঃখ ইত্যাদি সব
                                    হাস্যমুখেই বয় গো।
 
ভালোবাসে ভদ্রসভায়
            ভদ্র পোশাক পরতে অঙ্গে,
ভালোবাসে ফুল্ল মুখে
            কইতে কথা লোকের সঙ্গে।
বন্ধু যখন ঠাট্টা করে
            মরে না সে অর্থ খুঁজে,
ঠিক যে কোথায় হাসতে হবে
            একেক সময় দিব্যি বুঝে।
সামনে যখন অন্ন থাকে
            থাকে না সে অন্যমনে,
সন্গীদলের সাড়া পেলে
            রয় না বসে ঘরের কোণে।
বন্ধুরা কয় "লোকটা রসিক',
            কয় কি তারা মিথ্যামিথ্যি?
শত্রুরা কয় "লোকটা হাল্কা',
            কিছু কি তার নাইকো ভিত্তি?
 
                        কাব্য দেখে যেমন ভাব
                                   কবি তেমন নয় গো।
                        চাঁদের পানে চক্ষু তুলে
                        রয় না পড়ে নদীর কূলে,
                          গভীর দুঃখ ইত্যাদি সব
                                       মনের সুখেই বয় গো।
 
সুখে আছি লিখতে গেলে
            লোকে বলে,"প্রাণটা ক্ষুদ্র!
আশাটা এর নয়কো বিরাট,
            পিপাসা এর নয়কো রুদ্র।'
পাঠকদলে তুচ্ছ করে,
            অনেক কথা বলে কঠোর--
বলে,"একটু হেসে-খেলেই
            ভরে যায় এর মনের জঠর।'
কবিরে তাই ছন্দে বন্ধে
            বানাতে হয় দুখের দলিল।
মিথ্যা যদি হয় সে তবু
            ফেলো পাঠক চোখের সলিল।
তাহার পরে আশিস কোরো
            রুদ্ধকণ্ঠে ক্ষুব্ধবুকে,
কবি যেন আজন্মকাল
               দুখের কাব্য লেখেন সুখে।
 
                    কাব্য যেমন কবি যেন
                               তেমন নাহি হয় গো।
                    বুদ্ধি যেন একটু থাকে,
                    স্নানাহারের নিয়ম রাখে,
                    সহজ লোকের মতোই যেন
                                 সরল গদ্য কয় গো।
<|endoftext|>
<|startoftext|>


আমি যে বেসেছি ভালো এই জগতেরে;
          পাকে পাকে ফেরে ফেরে
        আমার জীবন দিয়ে জড়ায়েছি এরে;
              প্রভাত-সন্ধ্যার
              আলো-অন্ধকার
          মোর চেতনায় গেছে ভেসে;
                   অবশেষে
         এক হয়ে গেছে আজ আমার জীবন
          আর আমার ভুবন।
         ভালোবাসিয়াছি এই জগতের আলো
          জীবনেরে তাই বাসি ভালো।
 
         তবুও মরিতে হবে এও সত্য জানি।
              মোর বাণী
         একদিন এ-বাতাসে ফুটিবে না,
         মোর আঁখি এ-আলোকে লুটিবে না,
              মোর হিয়া ছুটিবে না
              অরুণের উদ্দীপ্ত আহ্বানে;
                           মোর কানে কানে
          রজনী কবে না তার রহস্যবারতা,
         শেষ করে যেতে হবে শেষ দৃষ্টি, মোর শেষ কথা।
 
              এমন একান্ত করে চাওয়া
                    এও সত্য যত
              এমন একান্ত ছেড়ে যাওয়া
                    সেও সেই মতো।
         এ দুয়ের মাঝে তবু কোনোখানে আছে কোনো মিল;
                            নহিলে নিখিল
                    এতবড়ো নিদারুণ প্রবঞ্চনা
         হাসিমুখে এতকাল কিছুতে বহিতে পারিত না।
                            সব তার আলো
         কীটে-কাটা পুষ্পসম এতদিনে হয়ে যেত কালো।
<|endoftext|>
<|startoftext|>


আমি যেদিন সভায় গেলেম প্রাতে,
                   সিংহাসনে রানীর হাতে
                       ছিল সোনার থালা,
          তারি 'পরে একটি শুধু ছিল মণির মালা।
 
কাশী কাঞ্চী কানোজ কোশল অঙ্গ বঙ্গ মদ্র মগধ হতে
          বহুমুখী জনধারার স্রোতে
                 দলে দলে যাত্রী আসে
                       ব্যগ্র কলোচ্ছ্বাসে।
যারে শুধাই "কোথায় যাবে?" সে-ই তখনি বলে
                 "রানীর সভাতলে।"
যারে শুধাই "কেন যাবে?" কয় সে তেজে চক্ষে দীপ্ত জ্বালা
                 "নেব বিজয়মালা।"
 
         কেউ বা ঘোড়ায় কেউ বা রথে
          ছুটে চলে, বিরাম চায় না পথে।
         মনে যেন আগুন উঠল খেপে,
চঞ্চলিত বীণার তারে যৌবন মোর উঠল কেঁপে কেঁপে।
         মনে মনে কইনু হর্ষে, "ওগো জ্যোতির্ময়ী,
          তোমার সভায় হব আমি জয়ী।
                   শূন্য ক'রে থালা
                   নেব বিজয়মালা।"
 
         একটি ছিল তরুণ যাত্রী, করুণ তাহার মুখ,
প্রভাত-তারার মতো যে তার নয়নদুটি কী লাগি উৎসুক।
           সবাই যখন ছুটে চলে
              সে যে তরুর তলে
          আপন মনে বসে থাকে।
           আকাশ যেন শুধায় তাকে--
         যার কথা সে ভাবে কী তার নাম।
         আমি তারে যখন শুধালাম--
"মালার আশায় যাও বুঝি ঐ হাতে নিয়ে শূন্য তোমার ডালা?"
         সে বলে, "ভাই, চাই নে বিজয়মালা।"
 
          তারে দেখে সবাই হাসে;
   মনে ভাবে, "এও কেন মোদের সাথে আসে
        আশা করার ভরসাও যার নাইকো মনে,
            আগে হতেই হার মেনে যে চলে রণে।"
                সবার তরে জায়গা সে দেয় মেলে,
আগেভাগে যাবার লাগি ছুটে যায় না আর-সবারে ঠেলে।
          কিন্তু নিত্য সজাগ থাকে;
পথ চলেছে যেন রে কার বাঁশির অধীর ডাকে
         হাতে নিয়ে রিক্ত আপন থালা;
         তবু বলে, চায় না বিজয়মালা।
 
সিংহাসনে একলা ব'সে রানী
          মূর্তিমতী বাণী।
ঝংকারিয়া গুঞ্জরিয়া সভার মাঝে
         আমার বীণা বাজে।
  কখনো বা দীপক রাগে
          চমক লাগে,
    তারা বৃষ্টি করে;
কখনো বা মল্লারে তার অশ্রুধারার পাগল-ঝোরা ঝরে।
         আর-সকলে গান শুনিয়ে নতশিরে
         সন্ধ্যাবেলার অন্ধকারে ধীরে ধীরে
                 গেছে ঘরে ফিরে।
         তারা জানে, যেই ফুরাবে আমার পালা,
          আমি পাব রানীর বিজয়মালা।
 
আমাদের সেই তরুণ সাথি বসে থাকে ধুলায় আসনতলে।
                   কথাটি না ব'লে।
          দৈবে যদি একটি-আধটি চাঁপার কলি
                       পড়ে স্খলি
          রানীর আঁচল হতে মাটির 'পরে
                       সবার অগোচরে
                   সেইটি যত্নে তুলে নিয়ে
                       পরে কর্ণমূলে।
        সভাভঙ্গ হবার বেলায় দিনের শেষে
   যদি তারে বলি হেসে--
          "প্রদীপ জ্বালার সময় হল সাঁঝে
          এখনো কি রইবে সভামাঝে।"
সে হেসে কয়, "সব সময়েই আমার পালা,
         আমি যে ভাই চাই নে বিজয়মালা।"
 
              আষাঢ় শ্রাবণ অবশেষে
                       গেল ভেসে
                   ছিন্নমেঘের পালে,--
গুরু গুরু মৃদঙ্গ তার বাজিয়ে দিয়ে আমার গানের তালে।
          শরৎ এল, শরৎ গেল চলে;
                       নীল আকাশের কোলে
          রৌদ্রজলের কান্নাহাসি হল সারা;
    আমার সুরের থরে থরে ছড়িয়ে গেল শিউলিফুলের ঝারা।
    ফাগুন-চৈত্র আম-মউলের সৌরভে আতুর,
দখিন হাওয়ায় আঁচল ভরে নিয়ে গেল আমার গানের সুর।
           কণ্ঠে আমার একে একে সকল ঋতুর গান
                     হল অবসান।
           তখন রানী আসন হতে উঠে'
              আমার করপুটে
         তুলে দিলেন, শূন্য ক'রে থালা,
          আপন বিজয়মালা।
 
পথে যখন বাহির হলেম মালা মাথায় প'রে
         মনে হল বিশ্ব আমার চতুর্দিকে ঘোরে
                   ঘূর্ণি ধুলার মতো।
                   মানুষ শত শত
        ঘিরল আমায় দলে দলে--
                   কেউ বা কৌতূহলে,
                   কেউ বা স্তুতিচ্ছলে,
         কেউ বা গ্লানির পঙ্ক দিতে গায়।
                       হায় রে হায়
এক নিমেষে স্বচ্ছ আকাশ ধূসর হয়ে যায়।
         এই ধরণীর লাজুক যত সুখ,
   ছোটোখাটো আনন্দেরি সরল হাসিটুক,
         নদীচরের ভীরু হংসদলের মতো
            কোথায় হল গত।
   আমি মনে মনে ভাবি, "এ কি দহনজ্বালা
              আমার বিজয়মালা।"
 
ওগো রানী, তোমার হাতে আর-কিছু কি নেই।
          শুধু কেবল বিজয়মালা এই?
          জীবন আমার জুড়ায় না যে;
                       বক্ষে বাজে
                 তোমার মালার ভার;--
                     এই যে পুরস্কার
এ তো কেবল বাইরে আমার গলায় মাথায় পরি;
                       কী দিয়ে যে হৃদয় ভরি
                      সেই তো খুঁজে মরি।
          তৃষ্ণা আমার বাড়ে শুধু মালার তাপে;
                          কিসের শাপে
         ওগো রানী শূন্য ক'রে তোমার সোনার থালা
                       পেলেম বিজয়মালা?
 
আমার কেমন মনে হল আরো যেন অনেক আছে বাকি--
                       সে নইলে সব ফাঁকি
                       এ শুধু আধখানা,
কোন্‌ মানিকের অভাব আছে এ মালা তাই কানা।
হয় নি পাওয়া সেই কথাটাই কেন মনের মাঝে
                       এমন করে বাজে।
           চল্‌ রে ফিরে বিড়ম্বিত আবার ফিরে চল্‌,
          দেখবি খুঁজে বিজন সভাতল,--
              যদি রে তোর ভাগ্যদোষে
          ধুলায় কিছু পড়ে থাকে খসে।
                       যদি সোনার থালা
         লুকিয়ে রাখে আর-কোনো এক মালা।
 
          সন্ধ্যাকাশে শান্ত তখন হাওয়া;
দেখি সভার দুয়ার বন্ধ, ক্ষান্ত তখন সকল চাওয়া-পাওয়া।
          নাই কোলাহল, নাইকো ঠেলাঠেলি
তরুশ্রেণী স্তব্ধ যেন শিবের মতন যোগের আসন মেলি।
          বিজন পথে আঁধার গগনতলে
         আমার মালার রতনগুলি আর কি তেমন জ্বলে।
          আকাশের ঐ তারার কাছে
          লজ্জা পেয়ে মুখ লুকিয়ে আছে।
        দিনের আলোয় ভুলিয়েছিল মুগ্ধ আঁখি
          আঁধারে তার ধরা পড়ল ফাঁকি।
এরি লাগি এত বিবাদ, সারাদিনের এই দুখের পালা?
          লও ফিরে লও তোমার বিজয়মালা।
 
                       ঘনিয়ে এল রাতি।
হঠাৎ দেখি তারার আলোয় সেই যে আমার পথের তরুণ সাথি
                           আপন মনে
          গান গেয়ে যায় রানীর কুঞ্জবনে।
আমি তারে শুধাই ধীরে, "কোথায় তুমি এই নিভৃতের মাঝে
                রয়েছ কোন্‌ কাজে।"
    সে হেসে কয়, "ফুরিয়ে গেলে সভার পালা,
          ফুরিয়ে গেলে জয়ের মালা,
         তখন রানীর আসন পড়ে বকুলবীথিকাতে,
          আমি একা বীণা বাজাই রাতে।"
           শুধাই তারে, "কী পেলে তাঁর কাছে।"
সে কয় শুনে, "এই যে আমার বুকের মাঝে আলো করে আছে।
        কেউ দেখে নি রানীর কোলে পদ্মপাতার ডালা,
    তারি মধ্যে গোপন ছিল, জয়মালা নয়, এ যে বরণমালা।"
<|endoftext|>
<|startoftext|>


আমি যেন গোধূলিগগন
                  ধেয়ানে মগন,
স্তব্ধ হয়ে ধরা-পানে চাই;
                  কোথা কিছু নাই,
শুধু শূন্য বিরাট প্রান্তরভূমি।
তারি প্রান্তে নিরালা পিয়ালতরু তুমি
                  বক্ষে মোর বাহু প্রসারিয়া।
            স্তব্ধ হিয়া
শ্যামল স্পর্শনে আত্মহারা,
বিস্মরিল আপনার সূর্যচন্দ্রতারা।
            তোমার মঞ্জরী
কভু ফোটে, কভু পড়ে ঝরি;
                  তোমার পল্লবদল
           কভু স্তব্ধ, কভু-বা চঞ্চল।
            একেলার খেলা তব
আমার একেলা বক্ষে নিত্যনব।
            কিশলয়গুলি
           কম্পমান করুণ অঙ্গুলি
চায় সন্ধ্যারক্তরাগ,
           আলোর সোহাগ;
               চায় নক্ষত্রের কথা,
চায় বুঝি মোর নিঃসীমতা।
<|endoftext|>
<|startoftext|>


আমি রাত্রি, তুমি ফুল। যতক্ষণ ছিলে কুঁড়ি
জাগিয়া চাহিয়া ছিনু আঁধার আকাশ জুড়ি
সমস্ত নক্ষত্র নিয়ে, তোমারে লুকায়ে বুকে।
যখন ফুটিলে তুমি সুন্দর তরুণ মুখে
তখনি প্রভাত এল, ফুরালো আমার কাল;
আলোকে ভাঙিয়া গেল রজনীর অন্তরাল।
এখন বিশ্বের তুমি; গুন্‌ গুন্‌ মধুকর
চারি দিকে তুলিয়াছে বিস্ময়ব্যাকুল স্বর;
গাহে পাখি, বহে বায়ু; প্রমোদহিল্লোলধারা
নবস্ফুট জীবনেরে করিতেছে দিশাহারা।
এত আলো, এত সুখ, এত গান, এত প্রাণ
ছিল না আমার কাছে, আমি করেছিনু দান
শুধু নিদ্রা, শুধু শান্তি, সযতন নীরবতা,
শুধু চেয়ে-থাকা আঁখি, শুধু মনে মনে কথা।
আর কি দিই নি কিছু? প্রলুব্ধ প্রভাত যবে
চাহিল তোমার পানে, শত পাখি শত রবে
ডাকিল তোমার নাম, তখন পড়িল ঝ'রে
আমার নয়ন হতে তোমার নয়ন-'পরে
একটি শিশিরকণা। চলে গেনু পরপার।
সেই বিষাদের বিন্দু, বিদায়ের উপহার
প্রখর প্রমোদ হতে রাখিবে শীতল ক'রে
তোমার তরুণ মুখ; রজনীর অশ্রু-'পরে
পড়ি প্রভাতের হাসি দিবে শোভা অনুপম,
বিকচ সৌন্দর্য তব করিবে সুন্দরতম।
<|endoftext|>
<|startoftext|>


আমি শুধু বলেছিলেম --
    "কদম গাছের ডালে
পূর্ণিমা-চাঁদ আটকা পড়ে
    যখন সন্ধেকালে
           তখন কি কেউ তারে
           ধরে আনতে পারে।'
শুনে দাদা হেসে কেন
    বললে আমায়, "খোকা,
    তোর মতো আর দেখি নাইকো বোকা।
চাঁদ যে থাকে অনেক দূরে
    কেমন করে ছুঁই;
           আমি বলি, "দাদা, তুমি
    জান না কিচ্ছুই।
মা আমাদের হাসে যখন
    ওই জানলার ফাঁকে
তখন তুমি বলবে কি, মা
    অনেক দূরে থাকে।'
   তবু দাদা বলে আমায়, "খোকা,
           তোর মতো আর দেখি নাই তো বোকা।'
দাদা বলে, "পাবি কোথায়
           অত বড়ো ফাঁদ।'
  আমি বলি, "কেন দাদা,
           ওই তো ছোটো চাঁদ,
            দুটি মুঠোয় ওরে
            আনতে পারি ধরে।'
  শুনে দাদা হেসে কেন
             বললে আমায়, "খোকা,
             তোর মতো আর দেখি নাই তো বোকা।
  চাঁদ যদি এই কাছে আসত
           দেখতে কত বড়ো।'
  আমি বলি, "কী তুমি ছাই
           ইস্কুলে যে পড়।
  মা আমাদের চুমো খেতে
           মাথা করে নিচু,
  তখন কি আর মুখটি দেখায়
           মস্ত বড়ো কিছু।'
             তবু দাদা বলে আমায়, "খোকা,
             তোর মতো আর দেখি নাই তো বোকা।'
<|endoftext|>
<|startoftext|>


আমি    শরৎশেষের মেঘের মতো
                       তোমার গগন-কোণে
    সদাই           ফিরি অকারণে।
              তুমি আমার চিরদিনের
                       দিনমণি গো--
              আজো তোমার কিরণপাতে
              মিশিয়ে দিয়ে আলোর সাথে
              দেয় নি মোরে বাষ্প ক'রে
                       তোমার পরশনি।
              তোমা হতে পৃথক হয়ে
                       বৎসর মাস গণি।
 
    ওগো,  এমনি তোমার ইচ্ছা যদি,
                       এমনি খেলা তব,
    তবে             খেলাও নব নব।
              লয়ে আমার তুচ্ছ কণিক
                       ক্ষণিকতা গো--
              সাজাও তারে বর্ণে বর্ণে,
              ডুবাও তারে তোমার স্বর্ণে,
              বায়ুর স্রোতে ভাসিয়ে তারে
                       খেলাও যথা-তথা।
              শূন্য আমায় নিয়ে রচ
                       নিত্যবিচিত্রতা।
 
    ওগো,  আবার যবে ইচ্ছা হবে
                       সাঙ্গ কোরো খেলা
    ঘোর             নিশীথরাত্রিবেলা।
              অশ্রুধারে ঝরে যাব
                       অন্ধকারে গো--
              প্রভাতকালে রবে কেবল
              নির্মলতা শুভ্রশীতল,
              রেখাবিহীন মুক্ত আকাশ
                       হাসবে চারি ধারে।
              মেঘের খেলা মিশিয়ে যাবে
                       জ্যোতিসাগরপারে।
<|endoftext|>
<|startoftext|>


আমি          হৃদয়েতে পথ কেটেছি,
                         সেথায় চরণ পড়ে,
তোমার            সেথায় চরণ পড়ে।
             তাই তো আমার সকল পরান
                     কাঁপছে ব্যথার ভরে গো
                                   কাঁপছে থরথরে।
  ব্যথা-পথের পথিক তুমি,
  চরণ চলে ব্যথা চুমি,
  কাঁদন দিয়ে সাধন আমার
                         চিরদিনের তরে গো
                                   চিরজীবন ধ'রে।
  নয়নজলের বন্যা দেখে
                    ভয় করি নে আর,
    আমি               ভয় করি নে আর।
         মরণ-টানে টেনে আমায়
                       করিয়ে দেবে পার,
    আমি               তরব পারাবার!
         ঝড়ের হাওয়া আকুল গানে
   বইছে আজি তোমার পানে,
   ডুবিয়ে তরী ঝাঁপিয়ে পড়ি
                 ঠেকব চরণ-'পরে,
                 আমি               বাঁচব চরণ ধ'রে।
<|endoftext|>
<|startoftext|>


আমি           হব না তাপস, হব না, হব না,
            যেমনি বলুন যিনি।
আমি           হব না তাপস নিশ্চয় যদি
            না মেলে তপস্বিনী।
আমি           করেছি কঠিন পণ
যদি        না মিলে বকুলবন,
যদি        মনের মতন মন
            না পাই জিনি,
তবে           হব না তাপস, হব না, যদি না
            পাই সে তপস্বিনী।
 
আমি           ত্যজিব না ঘর, হব না বাহির
            উদাসীন সন্ন্যাসী,
যদি        ঘরের বাহিরে না হাসে কেহই
            ভুবন-ভুলানো হাসি।
যদি        না উড়ে নীলাঞ্চল
মধুর           বাতাসে বিচঞ্চল,
যদি        না বাজে কাঁকন মল
            রিনিক-ঝিনি--
আমি           হব না তাপস, হব না, যদি না
            পাই গো তপস্বিনী।
 
আমি           হব না তাপস, তোমার শপথ,
            যদি সে তপের বলে
কোনো         নূতন ভুবন না পারি গড়িতে
            নূতন হৃদয়-তলে।
যদি        জাগায়ে বীণার তার
কারো      টুটিয়া মরম-দ্বার,
কোনো         নূতন আঁখির ঠার
            না লই চিনি
আমি           হব না তাপস, হব না, হব না,
            না পেলে তপস্বিনী।
<|endoftext|>
<|startoftext|>


আমি হাল           ছাড়লে তবে
        তুমি হাল             ধরবে জানি
যা হবার          আপনি হবে
        মিছে এই          টানাটানি।
 
ছেড়ে দে           দে গো ছেড়ে,
নীরবে          যা তুই হেরে,
যেখানে             আছিস বসে
         বসে থাক্‌       ভাগ্য মানি।
 
আমার এই      আলোগুলি
           নেবে আর      জ্বালিয়ে তুলি,
কেবলি          তারি পিছে
           তা নিয়েই      থাকি ভুলি।
এবার এই        আঁধারেতে
রহিলাম          আঁচল পেতে,
যখনি                 খুশি তোমার
      নিয়ো সেই           আসনখানি।
<|endoftext|>
<|startoftext|>
আমি হেথায় থাকি শুধু
    গাইতে তোমার গান,
দিয়ো তোমার জগৎসভায়
    এইটুকু মোর স্থান।
              আমি তোমার ভুবন-মাঝে
              লাগি নি নাথ, কোনো কাজে--
              শুধু কেবল সুরে বাজে
                    অকাজের এই প্রাণ।
 
নিশায় নীরব দেবালয়ে
    তোমার আরাধন,
তখন মোরে আদেশ কোরো
    গাইতে হে রাজন্‌।
              ভোরে যখন আকাশ জুড়ে
              বাজবে বীণা সোনার সুরে
              আমি যেন না রই দূরে
                    এই দিয়ো মোর মান।
<|endoftext|>
<|startoftext|>




আয় চলে আয়, রে ধূমকেতু,
    আঁধারে বাঁধ্‌ অগ্নিসেতু,
        দুর্দিনের এই দুর্গশিরে
    উড়িয়ে দে তোর বিজয়-কেতন।
অলক্ষণের তিলক-রেখা
    রাতের ভালে হোক-না লেখা--
        জাগিয়ে দে রে চমক মেরে
            আছে যারা অর্ধচেতন।
<|endoftext|>
<|startoftext|>


আয় দুঃখ, আয় তুই,
        তোর তরে পেতেছি আসন,
    হৃদয়ের প্রতি শিরা টানি টানি উপাড়িয়া
    বিচ্ছিন্ন শিরার মুখে তৃষিত অধর দিয়া
    বিন্দু বিন্দু রক্ত তুই করিস শোষণ;
    জননীর স্নেহে তোরে করিব পোষণ।
    হৃদয়ে আয় রে তুই হৃদয়ের ধন।
    নিভৃতে ঘুমাবি তুই হৃদয়ের নীড়ে;
           অতি শুরু তোর ভার--
    দু-একটি শিরা তাহে যাবে বুঝি ছিঁড়ে,
               যাক ছিঁড়ে।
    জননীর স্নেহে তোরে করিব বহন
    দুর্বল বুকের 'পরে  করিব ধারণ,
    একেলা বসিয়া ঘরে           অবিরল একস্বরে
             গাব তোর কানে কানে ঘুম পাড়াবার গান।
মুদিয়া আসিবে তোর শ্রান্ত দু-নয়ান।
    প্রাণের ভিতর হতে উঠিয়া নিশ্বাস,
    শ্রান্ত কপালেতে তোর করিবে বাতাস,
               তুই নীরবে ঘুমাস।
    আয়, দুঃখ,আয় তুই, ব্যাকুল এ হিয়া।
    দুই হাতে মুখ চাপি হৃদয়ের ভূমি-'পরে
        পড়্‌ আছাড়িয়া।
    সমস্ত হৃদয় ব্যাপি একবার উচ্চস্বরে
    অনাথ শিশুর মতো ওঠ্‌ রে কাঁদিয়া
        প্রাণের মর্মের কাছে
      একটি যে ভাঙা বাদ্য আছে
    দুই হাতে ডুলে নে রে, সবলে বাজায়ে দে রে
            নিতান্ত উন্মাদ-সম ঝন্‌ ঝন্‌ ঝন্‌ ঝন্‌।
    ভাঙ্গে তো ভাঙ্গিবে বাদ্য, ছেঁড়ে তো ছিঁড়িবে তন্ত্রী --
    নে রে তবে তুলে নে রে, সবলে বাজায়ে দে রে
        নিতান্ত উন্মাদ-সম ঝন্‌ ঝন্‌ ঝন্‌ ঝন্‌।
        দারুণ আহত হয়ে দারুণ শব্দের ঘায়,  
   যত আছে প্রতিধ্বনি   বিষম প্রমাদ গনি
        একেবারে সমস্বরে
        কাঁদিয়া উঠিবে যন্ত্রণায়-
        দুঃখ, তুই আয় তুই আয়।
  
        নিতান্ত একেলা এ হৃদয়।
        আর কিছু নয়,
   কাছে আয় একবার,      তুলে ধর্‌ মুখ তার,
        ঘুমে তার আঁখি দুটি রাখ্‌
        একদৃষ্টে চেয়ে শুধু থাক্‌।
        আর কিছু নয়,
        নিরালয় এ হৃদয়
        শুধু এক সহচর চায়।
  তুই দুঃখ তুই কাছে আয়।
  কথা না কহিস যদি           বসে থাক্‌ নিরবধি
        হৃদয়ের পাশে দিনরাতি।
  যখনি খেলাতে চাস         হৃদয়ের কাছে যাস,
           হৃদয় আমার চায় খেলাবার সাথি।
        আয় দুঃখ হৃদয়ের ধন,
        এই হেথা পেতেছি আসন।
        প্রাণের মর্মের কাছে
        এখনো যা রক্ত আছে
        তাই তুই করিস শোষণ।




<|endoftext|>
<|startoftext|>


আয় রে বসন্ত, হেথা
           কুসুমের সুষমা জাগা রে
শান্তিস্নিগ্ধ মুকুলের
           হৃদয়ের গোপন আগারে।
ফলেরে আনিবে ডেকে
সেই লিপি যাস রেখে,
সুবর্ণের তুলিখানি
           পর্ণে পর্ণে যতনে লাগা রে।
<|endoftext|>
<|startoftext|>


শ্রীমতী ইন্দিরা প্রাণাধিকাসু।
বাব্‌লা।
 
আয় রে বাছা কোলে বসে চা' মোর মুখ-পানে,
হাসিখুশি প্রাণখানি তোর প্রভাত ডেকে আনে।
আমায় দেখে আসিস ছুটে, আমায় বাসিস ভালো,
কোথা হতে পড়লি প্রাণে তুই রে উষার আলো!
 
দেখ্‌ রে প্রাণে স্নেহের মতো সাদা সাদা জুঁই ফুটেছে।
দেখ্‌ রে, আমার গানের সাথে ফুলের গন্ধ জড়িয়ে গেছে।
গেথেছি রে গানের মালা, ভোরের বেলা বনে এসে
মনে বড়ো সাধ হয়েছে পরাব তোর এলোকেশে!
গানের সাথে ফুলের সাথে মুখখানি মানাবে ভালো,
আয় রে তবে আয় রে মেয়ে দেখ্‌ রে চেয়ে রাত পোহালো!
কচিমুখটি ঘিরে দেব ললিতরাগিণী দিয়ে,
বাপের কাছে মায়ের কাছে দেখিয়া আসবি ছুটে গিয়ে!
 
চাঁদনি রাতে বেড়াই ছাতে মুখখানি তোর মনে পড়ে,
তোর কথাটাই কিলিবিলি মনের মধ্যে নড়েচড়ে!
হাসি হাসি মুখখানি তোর ভেসে ভেসে বেড়ায় কাছে,
হাসি যেন এগিয়ে এল, মুখটি যেন পিছিয়ে আছে!
কচি প্রাণের আনন্দ তোর ভাঙা বুকে দে ছড়িয়ে,
ছোটো দুটি হাত দিয়ে তোর গলাটি মোর ধর জড়িয়ে!
বিজন প্রাণের দ্বারে বসে করবি রে তুই ছেলেখেলা,
চুপ করে তাই বসে বসে দেখব আমি সন্ধেবেলা।
কোথায় আছিস, সাড়া দে রে, বুকের কাছে আয় রে তবে,
তোর মুখেতে গানগুলি মোর কেমন শোনায় শুনতে হবে!
 
আমি যেন দাঁড়িয়ে আছি একটা বাবলা গাছের মতো
বড়ো বড়ো কাঁটার ভয়ে তফাত থাকে লতা যত।
সকাল হলে মনের সুখে ডালে ডালে ডাকে পাখি,
আমার  কাঁটা-ডালে কেউ ডাকে না চুপ করে তাই দাঁড়িয়ে থাকি!
নেই বা লতা এল কাছে, নেই বা পাখি বসল শাখে,
যদি আমার বুকের কাছে বাবলা ফুলটি ফুটে থাকে!
বাতাসেতে দুলে দুলে ছড়িয়ে দেয় রে মিষ্টি হাসি,
কাঁটা-জন্ম ভুলে গিয়ে তাই দেখে হরষে ভাসি!
দূর কর ছাই, ঝোঁকের মাথায় বলে ফেললেম কত কী যে?
কথাগুলো ঠেকছে যেন চোখের জলে ভিজে ভিজে!
 
               রবি কাকা।
<|endoftext|>
<|startoftext|>


আয় লো প্রমদা! নিঠুর ললনে
          বার বার বল্‌ কী আর বলি!
মরমের তলে লেগেছে আঘাত
          হৃদয় পরাণ উঠেছে জ্বলি!
আর বলিব না এই শেষবার
          এই শেষবার বলিয়া লই
মরমের তলে জ্বলেছে আগুন
          হৃদয় ভাঙিয়া গিয়াছে সই!
পাষাণে গঠিত সুকুমার ফুল!
          হুতাশনময়ী দামিনী বালা!
অবারিত করি মরমের তল
          কহিব তোরে লো মরম জ্বালা!
কতবার তোরে কহেছি ললনে!
          দেখায়েছি খুলে হৃদয় প্রাণ!
মরমের ব্যথা,হৃদয়ের কথা,
          সে-সব কথায় দিস্‌ নি কান।
কতবার সখি বিজনে বিজনে
          শুনায়েছি তোরে প্রেমের গান,
প্রেমের আলাপক প্রেমের প্রলাপ
          সে-সব প্রলাপে দিস্‌ নি কান!
কতবার সখি! নয়নের জল
          করেছি বর্ষণ চরণতলে!
প্রতিশোধ তুই দিস্‌ নিকো তার
          শুধু এক ফোঁটা নয়নজলে!
শুধা ওলো বালা! নিশার আঁধারে
          শুধা ওলো সখি! আমার রেতে
আঁখিজল কত করেছে গোপন
          মর্ত্য পৃথিবীর নয়ন হতে!
শুধা ওলো বালা নিশার বাতাসে
          লুটিতে আসিয়া ফুলের বাস
হৃদয়ে বহন করেছে কিনা সে--
          নিরাশ প্রেমীর মরম শ্বাস!
সাক্ষী আছ ওগো তারকা চন্দ্রমা!
          কেঁদেছি যখন মরম শোকে--
হেসেছে পৃথিবী, হেসেছে জগৎ
          কটাক্ষ করিয়া হেসেছে লোকে!
সহেছি সে-সব তোর তরে সখি!
          মরমে মরমে জ্বলন্ত জ্বালা !
তুচ্ছ করিবারে পৃথিবী জগতে
          তোমারি তরে লো শিখেছি বালা!
মানুষের হাসি তীব্র বিষমাখা
          হৃদয় শোণিত করেছে ক্ষয়!
তোমারি তরে লো সহেছি সে-সব
          ঘৃণা উপহাস করেছি জয়!
কিনিতে হৃদয় দিয়েছি হৃদয়
          নিরাশ হইয়া এসেছি ফিরে;
অশ্রু মাগিবারে দিয়া অশ্রুজল
          উপেক্ষিত হয়ে এয়েছি ফিরে।
কিছুই চাহি নি পৃথিবীর কাছে-
          প্রেম চেয়েছিনু ব্যাকুল মনে।
সে বাসনা যবে হল না পূরণ
          চলিয়া যাইব বিজন বনে!
তোর কাছে বালা এই শেষবার
          ফেলিল সলিল ব্যাকুল হিয়া
ভিখারি হইয়া যাইব লো চলে
          প্রেমের আশায় বিদায় দিয়া !
সেদিন যখন ধন, যশ, মান,
          অরির চরণে দিলাম ঢালি
 
সেইদিন আমি ভেবেছিনু মনে
          উদাস হইয়া যাইব চলি।
তখনো হায় রে একটি বাঁধনে
          আবদ্ধ আছিল পরাণ দেহ।
সে দৃঢ় বাঁধন ভেবেছিনু মনে
          পারিবে না আহা ছিঁড়িতে কেহ!
আজ ছিঁড়িয়াছে, আজ ভাঙিয়াছে,
          আজ সে স্বপন গিয়াছে চলি।
প্রেম  ব্রত আজ করি উদ্‌যাপন
          ভিখারি হইয়া যাইব চলি!
পাষাণের পটে ও মূরতিখানি
          আঁকিয়া হৃদয়ে রেখেছি তুলি
গরবিনি! তোর ওই মুখখানি
          এ জনমে আর যাব না ভুলি!
মুছিতে নারিব এ জনমে আর
          নয়ন হইতে নয়নবারি
যতকাল ওই ছবিখানি তোর
          হৃদয়ে রহিবে হৃদয় ভরি।
কী করিব বালা মরণের জলে
          ওই ছবিখানি মুছিতে হবে!
পৃথিবীর লীলা ফুরাইবে আজ,
          আজিকে ছাড়িয়া যাইব ভবে!
এ ভাঙা হৃদয় কত সবে আর!
          জীর্ণ প্রাণ কত সহিবে জ্বালা!
মরণের জল ঢালিয়া অনলে
          হৃদয় পরাণ জুড়াল বালা!
তোরে সখি এত বাসিতাম ভালো
          খুলিয়া দেছিনু হৃদয়তল
সে-সব ভাবিয়া ফেলিবি না বালা
          শুধু এক ফোঁটা নয়ন জল?
আকাশ হইতে দেখি যদি বালা
          নিঠুর ললনে! আমার তরে
এক ফোঁটা আহা নয়নের জল
          ফেলিস্‌ কখনো বিষাদভরে!
সেই নেত্রজলে-- এক বিন্দু জলে
          নিভায়ে ফেলিব হৃদয় জ্বালা!
প্রদোষে বসিয়া প্রদোষ তারায়
          প্রেম গান সুখে করিব বালা!
<|endoftext|>
<|startoftext|>


আয়না দেখেই চমকে বলে,
         "মুখ যে দেখি ফ্যাকাশে,
বেশিদিন আর বাঁচব না তো--'
         ভাবছে বসে একা সে।
ডাক্তারেরা লুটল কড়ি,
খাওয়ায় জোলাপ, খাওয়ায় বড়ি,
         অবশেষে বাঁচল না সেই
           বয়স যখন একাশি।
<|endoftext|>
<|startoftext|>


আর        আমায় আমি নিজের শিরে
                                             বইব না।
           আর        নিজের দ্বারে কাঙাল হয়ে
                                             রইব না।
           এই          বোঝা তোমার পায়ে ফেলে
                      বেড়িয়ে পড়ব অবহেলে--
                      কোনো খবর রাখব না ওর,
                               কোনো কথাই কইব না।
                           আমায় আমি নিজের শিরে
                                             বইব না।
 
                    বাসনা মোর যারেই পরশ
                                             করে সে,
                    আলোটি তার নিবিয়ে ফেলে
                                             নিমেষে।
           ওরে        সেই অশুচি, দুই হাতে তার
                    যা এনেছে চাই নে সে আর,
                    তোমার প্রেমে বাজবে না যা
                               সে আর আমি সইব না
                         আমায় আমি নিজের শিরে
                                             বইব না।
<|endoftext|>
<|startoftext|>


আর কত দূরে নিয়ে যাবে মোরে
        হে সুন্দরী?
বলো  কোন্‌ পার ভিড়িবে তোমার
        সোনার তরী।
যখনি শুধাই, ওগো বিদেশিনী,
তুমি হাস শুধু, মধুরহাসিনী--
বুঝিতে না পারি, কী জানি কী আছে
        তোমার মনে।
নীরবে দেখাও অঙ্গুলি তুলি
অকূল সিন্ধু উঠিছে আকুলি,
দূরে পশ্চিমে ডুবিছে তপন
        গগনকোণে।
কী আছে হোথায়-- চলেছি কিসের
        অম্বেষণে?
বলো দেখি মোরে, শুধাই তোমায়
             অপরিচিতা--
ওই যেথা জ্বলে সন্ধ্যার কূলে
             দিনের চিতা,
ঝলিতেছে জল তরল অনল,
গলিয়া পড়িছে অম্বরতল,
দিক্‌বধূ যেন ছলছল-আঁখি
             অশ্রুজলে,
হোথায় কি আছে আলয় তোমার
ঊর্মিমুখর সাগরের পার,
মেঘচুম্বিত অস্তগিরির
             চরণতলে?
তুমি হাস শুধু মুখপানে চেয়ে
             কথা না ব'লে।
হু হুক'রে বায়ু ফেলিছে সতত
             দীর্ঘশ্বাস।
অন্ধ আবেগে করে গর্জন
             জলোচ্ছ্বাস।
সংশয়ময় ঘননীল নীর,
কোনো দিকে চেয়ে নাহি হেরি তীর,
অসীম রোদন জগৎ প্লাবিয়া
             দুলিছে যেন।
তারি 'পরে ভাসে তরণী হিরণ,
তারি 'পরে পড়ে সন্ধ্যাকিরণ,
তারি মাঝে বসি এ নীরব হাসি
             হাসিছ কেন?
আমি তো বুঝি না কী লাগি তোমার
             বিলাস হেন।
যখন প্রথম ডেকেছিলে তুমি
          "কে যাবে সাথে'
চাহিনু বারেক তোমার নয়নে
          নবীন প্রাতে।
দেখালে সমুখে প্রসারিয়া কর
পশ্চিম-পানে অসীম সাগর,
চঞ্চল আলো আশার মতন
          কাঁপিছে জলে।
তরীতে উঠিয়া শুধানু তখন
আছে কি হোথায় নবীন জীবন,
আশার স্বপন ফলে কি হোথায়
          সোনার ফলে?
মুখপানে চেয়ে হাসিলে কেবল
          কথা না ব'লে।
তার পরে কভু উঠিয়াছে মেঘ
          কখনো রবি--
কখনো ক্ষুব্ধ সাগর, কখনো
          শান্ত ছবি।
বেলা বহে যায়, পালে লাগে বায়--
সোনার তরণী কোথা চলে যায়,
পশ্চিমে হেরি নামিছে তপন
          অস্তাচলে।
এখন বারেক শুধাই তোমায়,
স্নিগ্ধ মরণ আছে কি হোথায়,
আছে কি শান্তি, আছে কি সুপ্তি
          তিমির-তলে?
হাসিতেছ তুমি তুলিয়া নয়ন
          কথা না ব'লে।
আঁধার রজনী আসিবে এখনি
          মেলিয়া পাখা,
সন্ধ্যা-আকাশে স্বর্ণ-আলোক
          পড়িবে ঢাকা।
শুধু ভাসে তব দেহসৌরভ,
শুধু কানে আসে জল-কলরব,
গায়ে উড়ে পড়ে বায়ুভরে তব
          কেশের রাশি।
বিকল হৃদয় বিবশ শরীর
ডাকিয়া তোমারে কহিব অধীর,
"কোথা আছ  ওগো  করহ পরশ
          নিকটে আসি।'
কহিবে না কথা, দেখিতে পাব না
          নীরব হাসি।
<|endoftext|>
<|startoftext|>


আর        নাই রে বেলা, নামল ছায়া
      ধরণীতে,
এখন        চল্‌ রে ঘাটে কলসখানি
                    ভরে নিতে।
                               জলধারার কলস্বরে
                               সন্ধ্যাগগন আকুল করে,
           ওরে                   ডাকে আমায় পথের 'পরে
                                  সেই ধ্বনিতে।
                               চল্‌ রে ঘাটে কলসখানি
                                  ভরে নিতে।
 
এখন        বিজন পথে করে না কেউ
                               আসা-যাওয়া,
           ওরে        প্রেম-নদীতে উঠেছে ঢেউ,
                               উতল হাওয়া।
                                  জানি নে আর ফিরব কিনা,
                                  কার সাথে আজ হবে চিনা,
              ঘাটে                   সেই অজানা বাজায় বীণা
                                             তরণীতে।
                                  চল্‌ রে ঘাটে কলসখানি
                                             ভরে নিতে।
<|endoftext|>
<|startoftext|>


আরঙজেব ভারত যবে
               করিতেছিল খান-খান
মারবপতি কহিলা আসি,
          "করহ প্রভু অবধান,
গোপন রাতে অচলগড়ে
নহর যাঁরে এনেছ ধরে
          সিরোহিপতি সুরতান।
কী অভিলাষ তাঁহার 'পরে
          আদেশ মোরে করো দান।'
 
শুনিয়া কহে আরঙজেব,
          "কি কথা শুনি অদ্ভুত!
এতদিনে কি পড়িল ধরা
          অশনিভরা বিদ্যুৎ?
পাহাড়ি লয়ে কয়েক শত
পাহাড়ে বনে ফিরিতে রত
মরুভূমির মরীচি-মতো
          স্বাধীন ছিল রাজপুত!
দেখিতে চাহি, আনিতে তারে
             পাঠাও কোনো রাজদূত।'
 
মাড়োয়ারাজ যশোবন্ত
          কহিলা তবে জোড়কর,
"ক্ষত্রকুলসিংহশিশু
          লয়েছে আজি মোর ঘর--
বাদশা তাঁরে দেখিতে চান,
বচন আগে করুন দান
কিছুতে কোনো অসম্মান
          হবে না কভু তাঁর 'পর
সভায় তবে আপনি তাঁরে
          আনিব করি সমাদর।'
 
আরঙজেব কহিলা হাসি,
          "কেমন কথা কহ আজ!
প্রবীণ তুমি প্রবল বীর
          মাড়োয়াপতি মহারাজ।
তোমার মুখে এমন বাণী
শুনিয়া মনে শরম মানি,
মানীর মান করিব হানি
          মানীরে শোভে হেন কাজ?
কহিনু আমি, চিন্তা নাহি,
          আনহ তাঁরে সভামাঝ।'
 
সিরোহিপতি সভায় আসে
          মাড়োয়ারাজে লয়ে সাথ,
উচ্চশির উচ্চ রাখি
          সমুখে করে আঁখিপাত
কহিল সবে বজ্রনাদে
"সেলাম করো বাদশাজাদে'--
হেলিয়া যশোবন্ত-কাঁধে
          কহিলা ধীরে নরনাথ,
"গুরুজনের চরণ ছাড়া
          করি নে কারে প্রণিপাত।'
 
কহিলা রোষে রক্ত-আঁখি
          বাদশাহের অনুচর,
"শিখাতে পারি কেমনে মাথা
          লুটিয়া পড়ে ভূমি-'পর।'
হাসিয়া কহে সিরহিপতি,
"এমন যেন না হয় মতি
ভয়েতে কারে করিব নতি,
          জানি নে কভু ভয়-ডর।'
এতেক বলি দাঁড়ালো রাজা
          কৃপাণ-'পরে করি ভর।
 
বাদশা ধরি সুরতানেরে
          বসায়ে নিল নিজপাশ--
কহিলা, "বীর, ভারত-মাঝে
          কী দেশ-'পরে তব আশ?'
কহিলা রাজা, "অচলগড়
দেশের সেরা জগৎ-'পর।'
সভার মাঝে পরস্পর
          নীরবে উঠে পরিহাস।
বাদশা কহে, "অচল হয়ে
          অচলগড়ে করো বাস।'
<|endoftext|>
<|startoftext|>


আর্দ্র তীব্র পূর্ববায়ু বহিতেছে বেগে,
           ঢেকেছে উদয়পথ ঘননীল মেঘে।
           দূরে গঙ্গা, নৌকা নাই, বালু উড়ে যায়,
           বসে বসে ভাবিতেছি-- আজি কে কোথায়!
           শুষ্ক পাতা উড়ে পড়ে জনহীন পথে,
           বনের উতল রোল আসে দূর হতে।
           নীরব প্রভাত-পাখি, কম্পিত কুলায়,
           মনে জাগিতেছে সদা-- আজি সে কোথায়!
           কত কাল ছিল কাছে, বলি নি তো কিছু,
           দিবস চলিয়া গেছে দিবসের পিছু।
           কত হাস্যপরিহাস, বাক্য-হানাহানি,
           তার মাঝে রয়ে গেছে হৃদয়ের বাণী।
           মনে হয় আজ যদি পাইতাম কাছে,
           বলিতাম হৃদয়ের যত কথা আছে।
           বচনে পড়িত নীল জলদের ছায়,
           ধ্বনিতে ধ্বনিত আর্দ্র উতরোল বায়।
           ঘনাইত নিস্তব্ধতা দূর ঝটিকার,
           নদীতীরে মেঘে বনে হত একাকার।
           এলোকেশ মুখে তার পড়িত নামিয়া,
           নয়নে সজল বাষ্প রহিত থামিয়া।
           জীবনমরণময় সুগম্ভীর কথা,
           অরণ্যমর্মরসম মর্মব্যাকুলতা,
           ইহপরকালব্যাপী সুমহান প্রাণ,
           উচ্ছ্বসিত উচ্চ আশা, মহত্ত্বের গান,
বৃহৎ বিষাদ ছায়া-বিরহ গভীর,
           প্রচ্ছন্ন হৃদয়রুদ্ধ আকাঙক্ষা অধীর,
           বর্ণন-অতীত যত অস্ফুট বচন--
           নির্জন ফেলিত ছেয়ে মেঘের মতন।
           যথা দিবা-অবসানে নিশীথনিলয়ে
           বিশ্ব দেখা দেয় তার গ্রহতারা লয়ে,
           হাস্যপরিহাসমুক্ত হৃদয়ে আমার
           দেখিত সে অন্তহীন জগৎ-বিস্তার।
           নিম্নে শুধু কোলাহল খেলাধুলা হাস,
           উপরে নির্লিপ্ত শান্ত অন্তর-আকাশ।
           আলোকেতে দেখো শুধু ক্ষণিকের খেলা,
           অন্ধকারে আছি আমি অসীম একেলা।
           কতটুকু ক্ষুদ্র মোরে দেখে গেছে চলে,
           কত ক্ষুদ্র সে বিদায় তুচ্ছ কথা ব'লে!
           কল্পনার সত্যরাজ্য দেখাই নি তারে,
           বসাই নি এ নির্জন আত্মার আঁধারে।
           এ নিভৃতে, এ নিস্তব্ধে, এ মহত্ত্ব-মাঝে
           দুটি চিত্ত চিরনিশি যদি রে বিরাজে--
           হাসিহীন শব্দশূন্য ব্যোম দিশাহারা,
           প্রেমপূর্ণ চারি চক্ষু জাগে চারি তারা।
           শ্রান্তি নাই, তৃপ্তি নাই, বাধা নাই পথে,
           জীবন ব্যাপিয়া যায় জগতে জগতে--
           দুটি প্রাণতন্ত্রী হতে পূর্ণ একতানে
           উঠে গান অসীমের সিংহাসন-পানে।
<|endoftext|>
<|startoftext|>


আরবার কোলে এল শরতের
                       শুভ্র দেবশিশু, মরতের
          সবুজ কুটীরে। আরবার বুঝিতেছি মনে--
          বৈকুণ্ঠের সুর যবে বেজে ওঠে মর্তের গগনে
          মাটির বাঁশিতে, চিরন্তন রচে খেলাঘর
                       অনিত্যের প্রাঙ্গণের 'পর,
          তখন সে সম্মিলিত লীলারস তারি
                       ভরে নিই যতটুকু পারি
আমার বাণীর পাত্রে, ছন্দের আনন্দে তারে
          বহে নিই চেতনার শেষ পারে,
বাক্য আর বাক্যহীন
          সত্যে আর স্বপ্নে হয় লীন।
দ্যুলোকে ভূলোকে মিলে শ্যামলে সোনায়
মন্ত্র রেখে দিয়ে গেছে বর্ষে বর্ষে আঁখির কোণায়।
          তাই প্রিয়মুখে
         চক্ষু যে পরশটুকু পায়, তার দুঃখে সুখে
          লাগে সুধা, লাগে সুর;
         তার মাঝে সে রহস্য সুমধুর
          অনুভব করি
         যাহা সুগভীর আছে ভরি
          কচি ধানখেতে--
রিক্ত প্রান্তরের শেষে অরণ্যের নীলিম সংকেতে,
         আমলকীপল্লবের পেলব উল্লাসে,
          মঞ্জরিত কাশে,
          অপরাহ্নকাল
         তুলিয়া গেরুয়াবর্ণ পাল
         পাণ্ডুপীত বালুতট বেয়ে বেয়ে
          যায় ধেয়ে
         তন্বী তরী গতির বিদ্যুতে
         হেলে পড়ে যে রহস্য সে ভঙ্গিটুকুতে,
চটুল দোয়েল পাখি সবুজেতে চমক ঘটায়
          কালো আর সাদার ছটায়
অকস্মাৎ ধায় দ্রুত শিরীষের উচ্চ শাখা-পানে
         চকিত সে ওড়াটিতে যে রহস্য বিজড়িত গানে।
                       হে প্রেয়সী, এ জীবনে
    তোমারে হেরিয়াছিনু যে নয়নে
          সে নহে কেবলমাত্র দেখার ইন্দ্রিয়,
সেখানে জ্বেলেছে দীপ বিশ্বের অন্তরতম প্রিয়।
         আঁখিতারা সুন্দরের পরশমণির মায়া-ভরা,
          দৃষ্টি মোর সে তো সৃষ্টি-করা।
তোমার যে সত্তাখানি প্রকাশিলে মোর বেদনায়
          কিছু জানা কিছু না-জানায়,
         যারে লয়ে আলো আর মাটিতে মিতালি,
          আমার ছন্দের ডালি
         উৎসর্গ করেছি তারে বারে বারে--
          সেই উপহারে
    পেয়েছে আপন অর্ঘ্য ধরণীর সকল সুন্দর।
          আমার অন্তর
         রচিয়াছে নিভৃত কুলায়
          স্বর্গের-সোহাগে-ধন্য পবিত্র ধুলায়।
<|endoftext|>
<|startoftext|>


আরবার ফিরে এল উৎসবের দিন।
বসন্তের অজস্র সম্মান
ভরি দিল তরুশাখা কবির প্রাঙ্গণে
নব জন্মদিনের ডালিতে।
রুদ্ধ কক্ষে দূরে আছি আমি--
এ বৎসরে বৃথা হল পলাশবনের নিমন্ত্রণ।
মনে করি,গান গাই বসন্তবাহারে।
আসন্ন বিরহস্বপ্ন ঘনাইয়া নেমে আসে মনে।
জানি জন্মদিন
এক অবিচিত্র দিনে ঠেকিবে এখনি,
মিলে যাবে অচিহ্নিত কালের পর্যায়ে।
পুষ্পবীথিকার ছায়া এ বিষাদে করে না করুণ,
বাজে না স্মৃতির ব্যথা অরণ্যের মর্মরে গুঞ্জনে
নির্মম আনন্দ এই উৎসবের বাজাইবে বাঁশি
বিচ্ছেদের বেদনারে পথপার্শ্বে ঠেলিয়া ফেলিয়া।
<|endoftext|>
<|startoftext|>


আরম্ভিছে শীতকাল,           পরিছে নীহারজাল,
          শীর্ণ বৃক্ষশাখা যত ফুলপত্রহীন,  
          মৃতপ্রায় পৃথিবীর মুখের উপরে
      বিষাদে প্রকৃতিমাতা             শুভ্র বাম্পজালে-গাঁথা
           কুজ্ঝটি-বসনখানি দেছেন টানিয়া।
          পশ্চিমে গিয়েছে রবি, স্তব্ধ সন্ধ্যাবেলা
          বিদেশে আসিনু শ্রান্ত পথিক একেলা।
                       রহিনু দুদিন।
      এখনো রয়েছে শীত,    বিহব গাহে না গীত,
          এখনো ঝরিছে পাতা, পড়িছে তুহিন।
          বসন্তের প্রাণভরা চুম্বন-পরশে
           সর্ব অঙ্গ শিহরিয়া   পুলকে-আকুল-হিয়া
          মৃত্যুশয়্যা হতে ধরা জাগে নি হরষে।
          এক দিন দুই দিন ফুরাইল শেষে,
          আবার উঠিতে হল, চলিনু বিদেশে।
  
          এই-যে ফিরানু মুখ, চলিনু পুরবে,
          আর কি রে এ জীবনে ফিরে আসা হবে।
          কত মুখ দেখিয়াছি দেখিব না আর।
           ঘটনা ঘটিবে কত,         বরষ বরষ শত
          জিবনের 'পর দিয়া হয়ে যাবে পার--
          হয়তো-বা একদিন অতি দূর দেশে,
           আছিয়াছে সন্ধ্যা হয়ে,           বাতাস যেতেছে বয়ে,
          একেলা নদীর ধারে রহিয়াছি বসে--
          হু হু  করে উঠিবেক সহসা এ হিয়া,
          সহসা এ মেঘাচ্ছন্ন স্মৃতি উজলিয়া
          একটি অস্ফুট রেখা--সহসা দিবে যে দেখা,
          একটি মুখের ছবি উঠিবে জাগিয়া,
          একটি গানের ছত্র পড়িবেক মনে,
          দু-একটি সুর তার উদিবে স্মরণে,
          অবশেষে একেবারে সহসা সবলে
    বিস্মৃতির বাঁধগুলি   ভাঙিয়া চুর্ণিয়া ফেলি
          সেদিনের কথাগুলি বন্যার মতন
          একেবারে বিপ্লাবিয়া ফেলিবে এ মন।
        শতফুলদলে গড়া সেই মুখ তার
    স্বপনেতে প্রতিনিশি   হৃদয়ে উদিবে আসি
        এলানো আকুল কেশে, আকুল নয়নে।
        সেই মুখ সঙ্গী মোর হইবে বিজনে
        নিশীথের অন্ধকার আকাশের পটে
        নক্ষত্র-গ্রহের মতো উঠবেক ফুটে
        ধীরে ধীরে রেখা রেখা সেই মুখ তার
        নিঃশব্দে মুখের পানে চাহিয়া আমার।
        চমকি উঠিব জাগি শুনি ঘুমঘোরে
        "যাবে তবে? যাবে?" সেই ভাঙা-ভাঙা স্বরে।
ফুরাল দুদিন--
        শরতে যে শাখা হয়েছিল পত্রহীন
        এ দু'দিনে      সে শাথা উঠে নি মুকুলিয়া,
   অচল শিখর-'পরি  যে তুষার ছিল পড়ি
        এ দুদিনে কণা তার যায় নি গলিয়া,
        কিন্তু এ দু'দিন তার শত বাহু দিয়া
        চিরটি জীবন মোর রহিবে বেষ্টিয়া।
        দু'দিনের পদচিহ্ন চিরদিন-তরে
        অঙ্কিত রহিবে শত বরষের শিরে।
<|endoftext|>
<|startoftext|>


আরেক দিনের কথা পড়ি গেল মনে।
একদা মাঠের ধারে শ্যাম তৃণাসনে
একটি বেদের মেয়ে অপরাহ্নবেলা
কবরী বাঁধিতেছিল বসিয়া একেলা।
পালিত কুকুরশিশু আসিয়া পিছনে
কেশের চাঞ্চল্য হেরি খেলা ভাবি মনে
লাফায়ে লাফায়ে উচ্চে করিয়া চিৎকার
দংশিতে লাগিল তার বেণী বারম্বার।
বালিকা ভর্ৎসিল তারে গ্রীবাটি নাড়িয়া,
খেলার উৎসাহ তাহে উঠিল বাড়িয়া।
বালিকা মারিল তারে তুলিয়া তর্জনী,
দ্বিগুণ উঠিল মেতে খেলা মনে গণি।
তখন হাসিয়া উঠি লয়ে বক্ষ-'পরে
বালিকা ব্যথিল তারে আদরে আদরে।
<|endoftext|>
<|startoftext|>


আরো আঘাত সইবে আমার
                               সইবে আমারো,
           আরো কঠিন সুরে জীবনতারে ঝংকারো।
                               যে রাগ জাগাও আমার প্রাণে
                               বাজে নি তা চরমতানে,
                               নিঠুর মূর্ছনায় সে গানে
                                             মূর্তি সঞ্চারো।
 
           লাগে না গো কেবল যেন
                               কোমল করুণা,
           মৃদু সুরের খেলায় এ প্রাণ
                               ব্যর্থ কোরো না।
                                  জ্বলে উঠুক সকল হুতাশ,
                                  গর্জি উঠুক সকল বাতাস,
                                  জাগিয়ে দিয়ে সকল আকাশ
                                                পূর্ণতা বিস্তারো।
<|endoftext|>
<|startoftext|>


আরো একবার যদি পারি
খুঁজে দেব সে আসনখানি
যার কোলে রয়েছে বিছানো
বিদেশের আদরের বাণী।
অতীতের পালানো স্বপন
আবার করিবে সেথা ভিড়,
অস্ফুট গুঞ্জনস্বরে
আরবার রচি দিবে নীড়।
সুখস্মৃতি ডেকে ডেকে এনে
জাগরণ করিবে মধুর,
যে বাঁশি নীরব হয়ে গেছে
ফিরায়ে আনিবে তার সুর।
বাতায়নে রবে বাহু মেলি
বসন্তের সৌরভের পথে,
মহানিঃশব্দের পদধ্বনি
শোনা যাবে নিশীথজগতে।
বিদেশের ভালোবাসা দিয়ে
যে প্রেয়সী পেতেছে আসন
চিরদিন রাখিবে বাঁধিয়া
কানে কানে তাহারি ভাষণ।
ভাষা যার জানা ছিল নাকো,
আঁখি যার কয়েছিল কথা,
জাগায়ে রাখিবে চিরদিন
সকরুণ তাহারি বারতা।
<|endoftext|>
<|startoftext|>


আরো কিছুখন নাহয় বসিয়ো পাশে,
                       আরো যদি কিছু কথা থাকে তাই বলো।
শরৎ-আকাশ হেরো ম্লান হয়ে আসে,
                       বাষ্প-আভাসে দিগন্ত ছলোছলো।
জানি তুমি কিছু চেয়েছিলে দেখিবারে,
তাই তো প্রভাতে এসেছিলে মোর দ্বারে,
দিন না ফুরাতে দেখিতে পেলে কি তারে
      হে পথিক, বলো বলো--
সে মোর অগম অন্তর-পারাবারে
      রক্তকমল তরঙ্গে টলোমলো।
দ্বিধাভরে আজও প্রবেশ কর নি ঘরে,
      বাহির-আঙনে করিলে সুরের খেলা,
জানি না কী নিয়ে যাবে-যে দেশান্তরে,
      হে অতিথি, আজি শেষবিদায়ের বেলা।
প্রথম প্রভাতে সব কাজ তব ফেলে
যে গভীর বাণী শুনিবারে কাছে এলে,
কোনোখানে কিছু ইশারা কি তার পেলে
      হে পথিক, বলো বলো--
সে বাণী আপন গোপন প্রদীপ জ্বেলে
      রক্ত-আগুনে প্রাণে মোর জ্বলোজ্বলো।
<|endoftext|>
<|startoftext|>


আরো চাই যে, আরো চাই গো-
            আরো যে চাই।
ভাণ্ডারী যে সুধা আমায়
            বিতরে নাই।
সকালবেলার আলোয় ভরা
এই যে আকাশ-বসুন্ধরা
 
এরে আমার জীবন-মাঝে
            কুড়ানো চাই--
সকল ধন যে বাইরে আমার,
            ভিতরে নাই।
ভাণ্ডারী যে সুধা আমায়
            বিতরে নাই।
 
প্রাণের বীণায় আরো আঘাত
            আরো যে চাই।
গুণীর পরশ পেয়ে সে যে
            শিহরে নাই।
দিন-রজনীর বাঁশি পুরে
যে গান বাজে অসীম সুরে,
তারে আমার প্রাণের তারে
            বাজানো চাই।
আপন গান যে দূরে তাহার
            নিয়ড়ে নাই।
গুণীর পরশ পেয়ে সে যে
            শিহরে নাই।
<|endoftext|>
<|startoftext|>


আরোগ্যশালার রাজকবি
          সুধাকান্ত আঁকে বসি প্রত্যহের তুচ্ছতার ছবি।
                   মনে আছে একমাত্র আশা
                   বুদ্‌বুদের ইতিহাসে সুদীর্ঘকালের নেই ভাষা।
বাহিরে চলেছে দূরে বিরাটের প্রলয়ের পালা
অকিঞ্চিৎকরের স্তূপ জমাইছে এ আরোগ্যশালা।
লিখিবার বাণী কোথা যে দিকেই দু চক্ষু বুলাই
অর্থহীন ছড়া কেটে কোনোমতে নিজেরে ভুলাই।
ধাক্কা তারে দেয় পিছে ক্ষ্যাপা ঊনপঞ্চাশ বায়ু
এ বেলা ও বেলা তার আয়ু।
                             পোষাকি যে সাজে
                       মাথা তুলে বসি সভামাঝে,
                       সে আমার রঙ মাজা খোলসগুলোয়
ঢিল লেগে তারা আজ খসেছে ধুলোয়,
                       সুধাকান্ত নেপথ্যেই লোক করে জড়ো,
                             পাঁচ জনে খুশি হয় বড়ো
                                 যত তারা বলে বাহা-বাহা
                             কবিবর ঝাঁট দিয়ে আনে যাহা তাহা।
<|endoftext|>
<|startoftext|>


আরোগ্যের পথে
যখন পেলেম সদ্য
প্রসন্ন প্রাণের নিমন্ত্রণ,
দান সে করিল মোরে
নূতন চোখের বিশ্ব-দেখা।
প্রভাত-আলোয় মগ্ন ঐ নীলাকাশ
পুরাতন তপস্বীর
ধ্যানের আসন,
কল্প-আরম্ভের
অন্তহীন প্রথম মুহূর্তখানি
প্রকাশ করিল মোর কাছে;
বুঝিলাম, এই এক জন্ম মোর
নব নব জন্মসূত্রে গাঁথা।
সপ্তরশ্মি সূর্যালোকসম
এক দৃশ্য বহিতেছে
অদৃশ্য অনেক সৃষ্টিধারা।
<|endoftext|>
<|startoftext|>


আলো আসে দিনে দিনে,
           রাত্রি নিয়ে আসে অন্ধকার।
মরণসাগরে মিলে
           সাদা কালো গঙ্গাযমুনার।
<|endoftext|>
<|startoftext|>


আলো            এল-যে দ্বারে তব
        ওগো        মাধবীবনছায়া--
দোঁহে         মিলিয়া নব নব
        তৃণে             বিছায়ে গাঁথো মায়া।
চাঁপা,          তোমার আঙিনাতে
        ফেরে   বাতাস কাছে কাছে--
আজি      ফাগুনে এক-সাথে
        দোলা   লাগিয়ো নাচে নাচে।
বধূ,           তোমার দেহলীতে
        বর      আসিছে দেখিছ কি?
আজি      তাহার বাঁশরিতে
        হিয়া             মিলায়ে দিয়ো সখী।
<|endoftext|>
<|startoftext|>


আলো তার পদচিহ্ন
      আকাশে না রাখে--
চলে যেতে জানে, তাই
      চিরদিন থাকে।
<|endoftext|>
<|startoftext|>


আলো নাই, দিন শেষ হল, ওরে
      পান্থ, বিদেশী পান্থ।
      ঘন্টা বাজিল দূরে
      ও পারের রাজপুরে,
এখনো যে পথে চলেছিস তুই
      হায় রে পথশ্রান্ত
      পান্থ, বিদেশী পান্থ।
 
দেখ্‌ সবে ঘরে ফিরে এল, ওরে
      পান্থ, বিদেশী পান্থ।
      পূজা সারি দেবালয়ে
      প্রসাদী কুসুম লয়ে,
এখন ঘুমের কর্‌ আয়োজন
      হায় রে পথশ্রান্ত
      পান্থ, বিদেশী পান্থ।
 
রজনী আঁধার হয়ে আসে, ওরে
      পান্থ, বিদেশী পান্থ।
      ওই-যে গ্রামের 'পরে
      দীপ জ্বলে ঘরে ঘরে--
দীপহীন পথে কী করিবি একা
      হায় রে পথশ্রান্ত
      পান্থ, বিদেশী পান্থ।
 
এত বোঝা লয়ে কোথা যাস, ওরে
      পান্থ, বিদেশী পান্থ।
      নামাবি এমন ঠাঁই
      পাড়ায় কোথা কি নাই।
কেহ কি শয়ন রাখে নাই পাতি
      হায় রে পথশ্রান্ত
      পান্থ, বিদেশী পান্থ।
 
পথের চিহ্ন দেখা নাহি যায়
      পান্থ, বিদেশী পান্থ।
      কোন্‌ প্রান্তরশেষে
      কোন্‌ বহুদূর দেশে
কোথা তোর রাত হবে যে প্রভাত
      হায় রে পথশ্রান্ত
      পান্থ, বিদেশী পান্থ।
<|endoftext|>
<|startoftext|>


  আলো যে
                           যায় রে দেখা--
হৃদয়ের         পুব-গগনে
                         সোনার রেখা।
         এবারে      ঘুচল কি ভয়।
         এবারে      হবে কি জয়।
         আকাশে    হল কি ক্ষয়
                           কালির লেখা।
                 কারে ওই
                           যায় গো দেখা,
হৃদয়ের         সাগরতীরে
                        দাঁড়ায় একা?
  ওরে তুই        সকল ভুলে
  চেয় থাক্‌           নয়ন তুলে--
   নীরবে               চরণ-মূলে
                       মাথা ঠেকা।
<|endoftext|>
<|startoftext|>


আলো যে আজ গান করে মোর প্রাণে গো।
কে এল মোর অঙ্গনে, কে জানে গো।
         হৃদয় আমার উদাস ক'রে
         কেড়ে নিল আকাশ মোরে,
বাতাস আমায় আনন্দবাণ হানে গো।
দিগন্তের ওই নীল নয়নের ছায়াতে
কুসুম যেন বিকাশে মোর কায়াতে।
         মোর হৃদয়ের সুগন্ধ যে
         বাহির হল কাহার খোঁজে,
সকল জীবন চাহে কাহার পানে গো।
<|endoftext|>
<|startoftext|>


আলোকে আসিয়া এরা লীলা করে যায়,
      আঁধারেতে চলে যায় বাহিরে।
ভাবে মনে, বৃথা এই আসা আর যাওয়া,
      অর্থ কিছুই এর নাহি রে।
      কেন আসি, কেন হাসি,
      কেন আঁখিজলে ভাসি,
কার কথা বলে যাই, কার গান গাহি রে--
      অর্থ কিছুই তার নাহি রে।
 
ওরে মন, আয় তুই সাজ ফেলে আয়,
      মিছে কী করিস নাট-বেদীতে।
বুঝিতে চাহিস যদি বাহিরেতে আয়,
      খেলা ছেড়ে আয় খেলা দেখিতে।
                 ওই দেখ্‌ নাটশালা
                 পরিয়াছে দীপমালা,
সকল রহস্য তুই চাস যদি ভেদিতে
      নিজে না ফিরিলে নাট-বেদীতে।
 
নেমে এসে দূরে এসে দাঁড়াবি যখন--
      দেখিবি কেবল, নাহি খুঁজিবি,
এই হাসি-রোদনের মহানাটকের
                 অর্থ তখন কিছু বুঝিবি।
                       একের সহিত একে
                       মিলাইয়া নিবি দেখে,
বুঝে নিবি, বিধাতার সাথে নাহি  যুঝিবি--
      দেখিবি কেবল, নাহি খুঁজিবি।
<|endoftext|>
<|startoftext|>


আলোকের অন্তরে যে আনন্দের পরশন পাই,
জানি আমি তার সাথে আমার আত্মার ভেদ নাই
এক আদি জ্যোতি-উৎস হতে
চৈতন্যের পুণ্যস্রোতে
আমার হয়েছে অভিষেক,
ললাটে দিয়েছে জয়লেখ,
জানায়েছে অমৃতের আমি অধিকারী;
পরম-আমির সাথে যুক্ত হতে পারি
বিচিত্র জগতে
প্রবেশ লভিতে পারি আনন্দের পথে।
<|endoftext|>
<|startoftext|>


আলোকের আভা তার অলকের চুলে,
      বুকের কাছেতে হাঁটু তুলে
বসে আছে ঠেস দিয়ে পিপুলগুঁড়িতে,
      পাশেই পাহাড়ে নদী নুড়িতে নুড়িতে
          ফুলে উঠে চলে যায় বেগে।
      দেবদারু-ছায়াতলে উঠে জেগে
                   কলস্বর,
কান পেতে শোনে তাই প্রাচীন পাথর--
          অরণ্যের কোল
      যেন মুখরিয়া তোলে শিশুর কল্লোল।
ইংরেজ কবির লেখা একমনে পড়িছে তরুণী,
   গুন্‌গুন্‌ রব তার পিছনে দাঁড়ায়ে আমি শুনি;
           মৃদু বেদনায় ভাবি, যে-কবির বাণী
            পড়িছে বিরাম নাহি মানি,
                  আমি কেন সে কবি না হই।
                 এতদিন নানাভাবে কাব্যে যাহা কই
        আজি এ গিরির মতো কেন সে নির্বাক।
অদূরে মাদার-শাখে ঘুঘু দেয় ডাক।
          আমার মর্মের ছন্দ পাখির ভাষায়
                অফুরান নৈরাশায়
         উছলিতে থাকে একতানে
          আন-মননীর কানে কানে।
আতপ্ত হতেছে দিন, শিশির শুকায়ে গেছে ঘাসে,
   অজানা ফুলের গুচ্ছ উচ্চ শাখে দুলিছে বাতাসে।
           ঢালু তটে তরুচ্ছায়াতলে  
                 ঝিলিমিলি শিহরন ঝরনার জলে।
    চূর্ণ কেশে নিত্য চঞ্চলতা,
দুর্বাধ্য পড়িছে চোখে, অধ্যয়নরতা
        সরায়ে দিতেছে বারংবার
বাহুক্ষেপে। ধৈর্য মোর রহিল না আর;
             চকিতে সম্মুখে আসি শুধালাম,
    "তুমি কি শোন নি মোর নাম।"
মুখে তার সে কি অসন্তোষ,
    সে কি লজ্জা, সে কি রোষ,
          সে কি সমুদ্ধত অহংকার।
                উত্তর শোনার
    অপেক্ষা না করি আমি দ্রুত গেনু চলি।
                ঘুঘুর কাকলি
ঘন পল্লবের মাঝে আশ্বিনের রৌদ্র ও ছায়ারে
         ব্যথিত করিছে চির নিরুত্তর ব্যর্থতার ভারে।
মিথ্যা, মিথ্যা এ স্বপন, ঘরে ফিরে বসিয়া নির্জনে
         শৈল-অরণ্যের সেই ছবিখানি আনি মনে-মনে
                   অসম্ভব রচনায়
         পূরণ করিনু তারে ঘটে নি যা সেই কল্পনায়।
          যদি সত্য হ'ত, যদি বলিতাম কিছু,
                   শুনিত সে মাথা করি নিচু,
                       কিংবা যদি সুতীব্র চাহনি
                               বিদ্যুৎবাহনী    
                       কটাক্ষে হানিত মুখে
                   রক্ত মোর আলোড়িয়া বুকে,
          কিংবা যদি চলে যেত অঞ্চল সংবরি
         শুষ্কপত্রপরিকীর্ণ বনপথ সচকিত করি,
          আমি রহিতাম চেয়ে
                   হেসে উঠিতাম গেয়ে,--
         "চলে গেলে হে রূপসী, মুখখানি ঢেকে,
বঞ্চিত কর নি মোরে, পিছনে গিয়েছ কিছু রেখে।"
          হায় রে, হয় নি কিছু বলা,
         হয় নি ছায়ার পথে ছায়াসম চলা,
          হয়তো সে শিলাতল-'পরে
         এখনো পড়িছে কাব্য গুন্‌গুন্‌ স্বরে।
<|endoftext|>
<|startoftext|>


৪১
আলোকের স্মৃতি ছায়া বুকে করে রাখে,
          ছবি বলি তাকে॥  
<|endoftext|>
<|startoftext|>




১০২
আলোকের সাথে মেলে আঁধারের ভাষা,
           মেলে না কুয়াশা॥            
<|endoftext|>
<|startoftext|>




আলোয় আলোকময় ক'রে হে
           এলে আলোর আলো।
আমার নয়ন হতে আঁধার
           মিলালো মিলালো।
                 সকল আকাশ সকল ধরা
                 আনন্দে হাসিতে ভরা,
                 যে দিক-পানে নয়ন মেলি
                    ভালো সবই ভালো।
 
তোমার আলো গাছের পাতায়
           নাচিয়ে তোলে প্রাণ।
তোমার আলো পাখির বাসায়
           জাগিয়ে তোলে গান।
                   তোমার আলো ভালোবেসে
                   পড়েছে মোর গায়ে এসে,
              হৃদয়ে মোর নির্মল হাত
                    বুলালো বুলালো।
<|endoftext|>
<|startoftext|>


   আলোর আশীর্বাদ জাগিল
             তোমার সকাল বেলায়,
   ধরার আশীর্বাদ লাগিল
             তোমার সকল খেলায়,
   বায়ুর আশীর্বাদ বহিল
             তোমার আয়ুর সনে--
   করিব আশীর্বাদ রহিল
             তোমার বাক্যে মনে।
<|endoftext|>
<|startoftext|>


  আশ্বিনের মাঝামাঝি             উঠিল বাজনা বাজি,
                  পূজার সময় এল কাছে।
         মধু বিধু দুই ভাই            ছুটাছুটি করে তাই,
                  আনন্দে দু-হাত তুলি নাচে।
         পিতা বসি ছিল দ্বারে,        দুজনে শুধালো তারে,
                     "কী পোশাক আনিয়াছ কিনে।'
         পিতা কহে, "আছে আছে    তোদের মায়ের কাছে,
                     দেখিতে পাইবি ঠিক দিনে।'
         সবুর সহে না আর --             জননীরে বার বার
                  কহে, "মা গো, ধরি তোর পায়ে,
         বাবা আমাদের তরে               কী কিনে এনেছে ঘরে
                  একবার দে না মা, দেখায়ে।'
         ব্যস্ত দেখি হাসিয়া মা               দুখানি ছিটের জামা
                  দেখাইল করিয়া আদর।
         মধু কহে, "আর নেই?'      মা কহিল, "আছে এই
                  একজোড়া ধুতি ও চাদর।'
         রাগিয়া আগুন ছেলে,        কাপড় ধুলায় ফেলে
                  কাঁদিয়া কহিল, "চাহি না মা,
         রায়বাবুদের গুপি            পেয়েছে জরির টুপি,
                  ফুলকাটা সাটিনের জামা।'
         মা কহিল, "মধু, ছি ছি,    কেন কাঁদ মিছামিছি,
                  গরিব যে তোমাদের বাপ।
         এবার হয় নি ধান,               কত গেছে লোকসান,
                  পেয়েছেন কত দুঃখতাপ।
         তবু দেখো বহু ক্লেশে        তোমাদের ভালোবেসে
                  সাধ্যমত এনেছেন কিনে।
         সে জিনিস অনাদরে               ফেলিলি ধূলির 'পরে--
                  এই শিক্ষা হল এতদিনে।'
         বিধু বলে, "এ কাপড়             পছন্দ হয়েছে মোর,
                  এই জামা পরাস আমারে।'
         মধু শুনে আরো রেগে        ঘর ছেড়ে দ্রুতবেগে
                  গেল রায়বাবুদের দ্বারে।
         সেথা মেলা লোক জড়ো,           রায়বাবু ব্যস্ত বড়ো;
                  দালান সাজাতে গেছে রাত।
         মধু যবে এক কোণে               দাঁড়াইল ম্লান মনে
                  চোখে তাঁর পড়িল হঠাৎ।
         কাছে ডাকি স্নেহভরে        কহেন করুণ স্বরে
                  তারে দুই বাহুতে বাঁধিয়া,
         "কী রে মধু, হয়েছে কী।      তোরে যে শুক্‌নো দেখি।'
                     শুনি মধু উঠিল কাঁদিয়া,
         কহিল, "আমার তরে          বাবা আনিয়াছে ঘরে
                  শুধু এক ছিটের কাপড়।'
         শুনি রায়মহাশয়                হাসিয়া মধুরে কয়,
                  "সেজন্য ভাবনা কিবা তোর।'
         ছেলেরে ডাকিয়া চুপি          কহিলেন, "ওরে গুপি,
                  তোর জামা দে তুই মধুকে।'
         গুপির সে জামা পেয়ে          মধু ঘরে যায় ধেয়ে
                  হাসি আর নাহি ধরে মুখে।
         বুক ফুলাইয়া চলে --             সবারে ডাকিয়া বলে,
                  "দেখো কাকা! দেখো চেয়ে মামা!
         ওই আমাদের বিধু                 ছিট পরিয়াছে শুধু,
                  মোর গায়ে সাটিনের জামা।'
         মা শুনি কহেন আসি               লাজে অশ্রুজলে ভাসি
                  কপালে করিয়া করাঘাত,
         "হই দুঃখী হই দীন                 কাহারো রাখি না ঋণ,
                  কারো কাছে পাতি নাই হাত।
         তুমি আমাদেরই ছেলে             ভিক্ষা লয়ে অবহেলে
                  অহংকার কর ধেয়ে ধেয়ে!
         ছেঁড়া ধুতি আপনার            ঢের বেশি দাম তার
                  ভিক্ষা-করা সাটিনের চেয়ে।
         আয় বিধু, আয় বুকে,             চুমো খাই চাঁদমুখে,
                  তোর সাজ সব চেয়ে ভালো।
         দরিদ্র ছেলের দেহে                 দরিদ্র বাপের স্নেহে
                  ছিটের জামাটি করে আলো।'
<|endoftext|>
<|startoftext|>


আশ্বিনের রাত্রিশেষে ঝরে-পড়া শিউলি-ফুলের
আগ্রহে আকুল বনতল; তারা মরণকুলের
উৎসবে ছুটেছে দলে দলে; শুধু বলে, "চলো চলো।'
অশ্রুবাষ্প-কুহেলীতে দিগন্তের চক্ষু ছলছল,
ধরিত্রীর আর্দ্রবক্ষে তৃণে তৃণে কম্পন সঞ্চারে,
তবু ওই প্রভাতের যাত্রিদল বিদায়ের দ্বারে
হাস্যমুখে ঊর্ধ্বপানে চায়; দেখে, অরুণ আলোর
তরণী দিয়েছে খেয়া, হংসশুভ্র মেঘের ঝালর
দোলে তার চন্দ্রাতপতলে।
 
                          ওরে, এতক্ষণে বুঝি
তারা-ঝরা নির্ঝরের স্রোতঃপথে পথ খুঁজি খুঁজি
গেছে সাত-ভাই চম্পা; কেতকীর রেণুতে রেণুতে
ছেয়েছে যাত্রার পথ; দিগ্‌ বধূর বেণুতে বেণুতে
বেজেছে ছুটির গান; ভাঁটার নদীর ঢেউগুলি
মুক্তির কল্লোলে মাতে, নৃত্যবেগে ঊর্ধ্বে বাহু তুলি
উচ্ছলিয়া বলে, "চলো, চলো।' বাউল উত্তরে-হাওয়া
ধেয়েছে দক্ষিণ মুখে, মরণের রুদ্রনেশা-পাওয়া;
বাজায় অশান্ত ছন্দে তালপল্লবের করতাল,
ফুকারে বৈরাগ্যমন্ত্র; স্পর্শে তার হয়েছে মাতাল
প্রান্তরের প্রান্তে প্রান্তে কাশের মঞ্জরী, কাঁপে তারা
ভয়কুন্ঠ উৎকণ্ঠিত সুখে-- বলে, "বৃন্তবন্ধহারা
যাব উদ্দামের পথে, যাব আনন্দিত সর্বনাশে,
রিক্তবৃষ্টি মেঘ সাথে, সৃষ্টিছাড়া ঝড়ের বাতাসে,
যাব-- যেথা শংকরের টলমল চরণপাতনে
জাহ্নবীতরঙ্গমন্দ্র-মুখরিত তাণ্ডব-মাতনে
গেছে উড়ে জটাভ্রষ্ট ধুতুরার ছিন্নভিন্ন দল,
কক্ষচ্যুত ধূমকেতু লক্ষ্যহারা প্রলয়-উজ্জ্বল
আত্মঘাতমদমত্ত আপনারে দীর্ণ কীর্ণ করে
নির্মম উল্লাসবেগে, খণ্ড খণ্ড উল্কাপিণ্ড ঝরে,
কণ্টকিয়া তোলে ছায়াপথ।'
 
                          ওরা ডেকে বলে, "কবি,
সে তীর্থে কি তুমি সঙ্গে যাবে, যেথা অস্তগামী রবি
সন্ধ্যামেঘে রচে বেদী নক্ষত্রের বন্দনাসভায়,
যেথা তার সর্বশেষ রশ্মিটির রক্তিম জবায়
সাজায় অন্তিম অর্ঘ্য; যেথায় নিঃশব্দ বেণু-'পরে
সংগীত স্তম্ভিত থাকে মরণের নিস্তব্ধ অধরে।'
কবি বলে, "যাত্রী আমি, চলিব রাত্রির নিমন্ত্রণে
যেখানে সে চিরন্তন দেয়ালির উৎসবপ্রাঙ্গণে
মৃত্যুদূত নিয়ে গেছে আমার আনন্দদীপগুলি,
যেথা মোর জীবনের প্রত্যুষের সুগন্ধি শিউলি
মাল্য হয়ে গাঁথা আছে অনন্তের অঙ্গদে কুণ্ডলে
ইন্দ্রাণীর স্বয়ম্বর-বরমাল্য সাথে; দলে দলে
যেথা মোর অকৃতার্থ আশাগুলি, অসিদ্ধ সাধনা,
মন্দির-অঙ্গনদ্বারে প্রতিহত কত আরাধনা
নন্দনমন্দারগন্ধলুব্ধ যেন মধুকর-পাঁতি,
গেছে উড়ি মর্তের দুর্ভিক্ষ ছাড়ি।
 
                                 আমি তব সাথি,
হে শেফালি, শরৎ-নিশির স্বপ্ন, শিশিরসিঞ্চিত
প্রভাতের বিচ্ছেদবেদনা, মোর সুচিরসঞ্চিত
অসমাপ্ত সংগীতের ডালিখানি নিয়ে বক্ষতলে,
সমর্পিব নির্বাকের নির্বাণবাণীর হোমানলে।'
<|endoftext|>
<|startoftext|>


এ-বৎসর দোলপূর্ণিমা ফাল্গুন পার হয়ে  চৈত্রে পৌঁছল। আমের মুকুল নিঃশেষিত, আমবাগানে মৌমাছির ভিড় নেই, পলাশ-ফোটার পালা ফুরল, গাছের তলায় শুকনো শিমূল তার শেষমধু পিঁপড়েদের বিলিয়ে দিয়ে বিদায় নিয়েছে। কাঞ্চনশাখা প্রায় দেউলে, ঐশ্বর্যের অল্প কিছু বাকি। কেবল শালের বীথিকা ভরে উঠেছে মঞ্জরিতে। উৎসব-প্রভাতে আশ্রমকন্যারা ঋতুরাজের সিংহাসন প্রদক্ষিণ করলে এই পুষ্পিত শালের বনে, তার বল্কলে আবির মাখিয়ে দিলে, তার ছায়ায় রাখলে মাল্যপ্রদীপের অর্ঘ্য। চতুর্দশীর চাঁদ যখন অস্তদিগন্তে, প্রভাতের ললাটে যখন অরুণ-আবিরের তিলকরেখা ফুটে উঠল, তখন আমি এই ছন্দের নৈবেদ্য বসন্ত-উৎসবের বেদির জন্য রচনা করেছি।
               আশ্রমসখা হে শাল, বনস্পতি,
                           লহো আমাদের নতি।
               তুমি এসেছিলে মোদের সবার আগে
               প্রাণের পতাকা রাঙায়ে হরিৎরাগে,
               সংগ্রাম তব কত ঝঞ্ঝার সাথে,
               কত দুর্দিনে কত দুর্যোগরাতে
                     জয়গৌরবে ঊর্ধ্বে তুলিলে শির
                           হে বীর, হে গম্ভীর।
               তোমার প্রথম অতিথি বনের পাখি,
               শাখায় শাখায় নিলে তাহাদের ডাকি,
               স্নিগ্ধ আদরে গানেরে দিয়েছ বাসা,
               মৌন তোমার পেয়েছে আপন ভাষা,
                     সুরে কিশলয়ে মিলন ঘটালে তুমি --
                           মুখরিত হল তোমার জন্মভূমি
               আমরা যেদিন আসন নিলেম আসি
               কহিল স্বাগত তব পল্লবরাশি,
               তারপর হতে পরিচয় নব নব
               দিবসরাত্রি ছায়াবীথিতলে তব
                     মিলিল আসিয়া নানা দিগ্‌দেশ হতে
                           তরুণ জীবনস্রোতে।
               বৈশাখতাপ শান্ত শীতল করো,
               নববর্ষারে করি দাও ঘনতর,
               শুভ্র শরতে জ্যোৎস্নার রেখাগুলি
               ছায়ায় মিলায়ে সাজাও বনের ধূলি,
                     মধুলক্ষ্মীরে আনিয়াছে আহ্বানি
                             মঞ্জরিভরা সুন্দর তব বাণী।
               নীরব বন্ধু, লহো আমাদের প্রীতি,
               আজি বসন্তে লহো এ কবির গীতি,
               কোকিলকাকলি শিশুদের কলরবে
               মিলেছে অS এ তব জয়-উৎসবে,
                     তোমার গন্ধে মোর আনন্দে আজি
                           এ পুণ্যদিনে অর্ঘ্য উঠিল সাজি।
               গম্ভীর তুমি, সুন্দর তুমি, উদার তোমার দান,
                       লহো আমাদের গান।
<|endoftext|>
<|startoftext|>


শ্রীমতী মমতা সেনের বিবাহ-উপলক্ষে
               আশ্রমের হে বালিকা,
               আশ্বিনের শেফালিকা
                     ফাল্গুনের শালের মঞ্জরি
               শিশুকাল হতে তব
               দেহে মনে নব নব
                     যে মাধুর্য দিয়েছিল ভরি,
               মাঘের বিদায়ক্ষণে
               মুকুলিত আম্রবনে
                     বসন্তের যে নবদূতিকা,
               আষাঢ়ের রাশি রাশি
               শুভ্র মালতীর হাসি,
                     শ্রাবণের যে সিক্তযূথিকা,
               ছিল ঘিরে রাত্রিদিন
               তোমারে বিচ্ছেদহীন
                     প্রান্তরের যে শান্তি উদার,
               প্রত্যুষের জাগরণে
               পেয়েছ বিস্মিত মনে
                     যে আস্বাদ আলোকসুধার,
               আষাঢ়ের পুঞ্জমেঘে
               যখন উঠিত জেগে
                     আকাশের নিবিড় ক্রন্দন,
               মর্মরিত গীতিকায়
               সপ্তপর্ণবীথিকায়
                     দেখেছিলে যে প্রাণস্পন্দন,
               বৈশাখের দিনশেষে
               গোধূলিতে রুদ্রবেশে
                     কালবৈশাখীর উন্মত্ততা --
               সে-ঝড়ের কলোল্লাসে
               বিদ্যুতের অট্টহাসে
                     শুনেছিলে যে-মুক্তিবারতা,
               পউষের মহোৎসবে
               অনাহত বীণারবে
                     লোকে লোকে আলোকের গান
               তোমার হৃদয়দ্বারে
               আনিয়াছে বারে বারে
                     নবজীবনের যে আহ্বান,
               নববরষের রবি
               যে উজ্জ্বল পুণ্যছবি
                     এঁকেছিল নির্মল গগনে,
               চিরনূতনের জয়
               বেজেছিল শূন্যময়
                     বেজেছিল অন্তর-অঙ্গনে,
               কত গান কত খেলা,
               কত-না বন্ধুর মেলা,
                     প্রভাতে সন্ধ্যায় আরাধনা,
               বিহঙ্গকূজন-সাথে
               গাছের তলায় প্রাতে
                     তোমাদের দিনের সাধনা,
               তারি স্মৃতি শুভক্ষণে
               সমস্ত জীবনে মনে
                     পূর্ণকরি নিয়ে যাও চলে,
               চিত্ত করি ভরপুর
               নিত্য তারা দিক সুর
                     জনতার কঠোর কল্লোলে।
               নবীন সংসারখানি
               রচিতে হবে যে জানি
                     মাধুরীতে মিশায়ে কল্যাণ,
               প্রেম দিয়ে প্রাণ দিয়ে
               কাজ দিয়ে গান দিয়ে
                     ধৈর্য দিয়ে, দিয়ে তব ধ্যান, --
               সে তব রচনা-মাঝে
               সব ভাবনায় কাজে
                     তারা যেন উঠে রূপ ধরি,
               তারা যেন দেয় আনি
               তোমার বাণীতে বাণী
                     তোমার প্রাণেতে প্রাণ ভরি।
               সুখী হও, সুখী রহো
               পূর্ণ করো অহরহ
                     শুভকর্মে জীবনের ডালা,
               পুণ্যসূত্রে দিনগুলি
               প্রতিদিন গেঁথে তুলি
                     রচি লহো নৈবেদ্যের মালা।
               সমুদ্রের পার হতে
               পূর্বপবনের স্রোতে
                     ছন্দের তরণীখানি ভ'রে
               এ প্রভাতে আজি তোরি
               পূর্ণতার দিন স্মরি
                     আশীর্বাদ পাঠাইনু তোরে।
<|endoftext|>
<|startoftext|>


আশার আলোকে
         জ্বলুক প্রাণের তারা,
আগামী কালের
         প্রদোষ-আঁধারে
                 ফেলুক কিরণধারা
<|endoftext|>
<|startoftext|>


আষাঢ়সন্ধ্যা ঘনিয়ে এল,
গেল রে দিন বয়ে।
বাঁধনহারা বৃষ্টিধারা
                 ঝরছে রয়ে রয়ে।
                    একলা বসে ঘরের কোণে
                    কী ভাবি যে আপন-মনে,
                    সজল হাওয়া যূথীর বনে
                                     কী কথা যায় কয়ে।
                    বাঁধনহারা বৃষ্টিধারা
                                     ঝরছে রয়ে রয়ে।
 
হৃদয়ে আজ ঢেউ দিয়েছে,
                 খুঁজে না পাই কূল;
সৌরভে প্রাণ কাঁদিয়ে তুলে
                 ভিজে বনের ফুল।
                    আঁধার রাতে প্রহরগুলি
                    কোন্‌ সুরে আজ ভরিয়ে তুলি,
                    কোন্‌ ভুলে আজ সকল ভুলি
                                     আছি আকুল হয়ে।
বাঁধনহারা বৃষ্টিধারা
                                     ঝরছে রয়ে রয়ে।
<|endoftext|>
<|startoftext|>


আসন দিলে অনাহূতে,
             ভাষণ দিলে বীণাতানে--
   বুঝি গো তুমি মেঘদূতে
             পাঠায়েছিলে মোর পানে।
   বাদল-রাতি এল যবে
             বসিয়াছিনু একা-একা--
   গভীর গুরু-গুরু রবে
             কী ছবি মনে দিল দেখা।
   পথের কথা পুবে হাওয়া
             কহিল মোরে থেকে থেকে--
   উদাস হয়ে চলে যাওয়া
             খ্যাপামি সেই রোধিবে কে!
   আমার তুমি অচেনা যে
             সে কথা নাহি মানে হিয়া,
   তোমারে কবে মনোমাঝে
             জেনেছি আমি না জানিয়া।
   ফুলের ডালি কোলে দিনু--
             বসিয়াছিলে একাকিনী।
   তখনি ডেকে বলেছিনু:
             তোমারে চিনি, ওগো, চিনি।
<|endoftext|>
<|startoftext|>


আসনতলের মাটির 'পরে লুটিয়ে রব।
তোমার চরণ-ধুলায় ধুলায় ধূসর হব।
              কেন আমায় মান দিয়ে আর দূরে রাখ,
              চিরজনম এমন করে ভুলিয়ো নাকো,
              অসম্মানে আনো টেনে পায়ে তব।
              তোমার চরণ-ধুলায় ধুলায় ধূসর হব।
 
আমি তোমার যাত্রীদলের রব পিছে,
স্থান দিয়ো হে আমায় তুমি সবার নীচে।
প্রসাদ লাগি কত লোকে আসে ধেয়ে,
আমি কিছুই চাইব না তো রইব চেয়ে;
              সবার শেষে বাকি যা রয় তাহাই লব।
                 তোমার চরণ-ধুলায় ধুলায় ধূসর হব।
<|endoftext|>
<|startoftext|>


আসা-যাওয়ার পথ চলেছে
      উদয় হতে অস্তাচলে,
কেঁদে হেসে নানান বেশে
      পথিক চলে দলে দলে।
নামের চিহ্ন রাখিতে চায়
      এই ধরণীর ধুলা জুড়ে,
দিন না যেতেই রেখা তাহার
      ধুলার সাথে যায় যে উড়ে।
<|endoftext|>
<|startoftext|>


আসিবে সে, আছি সেই আশাতে।
         শোন নি কি, দুজনাকে
         নাম ধরে ওই ডাকে
নিশিদিন আকাশের ভাষাতে।
         সুর বুকে আসে ভাসি,
         পথ চেনাবার বাঁশি
বাজে কোন্‌ ওপারের বাসাতে।
      ফুল ফোটে বনতলে
      ইশারায় মোরে বলে
"আসিবে সে'; আছি সেই আশাতে।
 
এল না তো, এখনো সে এলো না।
      আলো-আঁধারের ঘোরে
      যে ডাক শুনিনু ভোরে
সে শুধু স্বপন, সে কি ছলনা?
      হায় বেড়ে যায় বেলা,
      কবে শুরু হবে খেলা,
সাজায়ে বসিয়া আছি খেলনা--
      কিছু ভালো কিছু ভাঙা,
      কিছু কালো কিছু রাঙা;
যারে নিয়ে খেলা সে তো এল না।
 
আসে নি তো এখনো সে আসে নি।
      ভেবেছিনু আসে যদি,
      পাড়ি দেব ভরা নদী--
বসে আছি, আজও তরী ভাসে নি।
      মিলায় সিঁদুর-আলো,
      গোধূলি সে হয় কালো,
কোথা সে স্বপনবনবাসিনী?
      মালতীর মালাগাছি
      কোলে নিয়ে বসে আছি--
যারে দেব এখনো সে আসে নি।
 
এসেছে সে, মন বলে, এসেছে।
      সুবাস-আভাসখানি
      মনে হয় যেন জানি
রাতের বাতাসে আজ ভেসেছে।
           বুঝিয়াছি অনুভবে
           বনমর্মররবে
সে তার গোপন হাসি হেসেছে।
           অদেখার পরশেতে
           আঁধার উঠেছে মেতে--
মন জানে এসেছে সে এসেছে।
<|endoftext|>
<|startoftext|>


আসে অবগুণ্ঠিতা প্রভাতের অরুণ দুকূলে
                       শৈলতটমূলে,
                   আত্মদান অর্ঘ্য আনে পায়।
                       তপস্বীর ধ্যানে ভেঙে যায়,
                   গিরিরাজ কঠোরতা যায় ভুলি,
          চরণের প্রান্ত হতে বক্ষে লয় তুলি
                       সজল তরুণ মেঘমালা।
          কল্যাণে ভরিয়া উঠে মিলনের পালা।
                       অচলে চঞ্চলে লীলা,
                       সুকঠিন শিলা
                       মত্ত হয় রসে।
          উদার দাক্ষিণ্য তার বিগলিত নির্ঝরে বরষে,
                       গায় কলোচ্ছল গান।
                   সে দাক্ষিণ্য গোপনের দান
                       এ মেঘমালারই।
                                 এ বর্ষণ তারই
                       পর্বতের বাণী হয়ে উঠে জেগে--
                                 নৃত্যবন্যাবেগে
                                      বাধাবিঘ্ন চূর্ণ ক'রে
                       তরঙ্গের নৃত্যসাথে যুক্ত হয় অনন্ত সাগরে।
                                      নির্মমের তপস্যা টুটিয়া
                                               চলিল ছুটিয়া
                                      দেশে দেশে প্রাণের প্রবাহ,
                                               জয়ের উৎসাহ--
                                      শ্যামলের মঙ্গল-উৎসবে
                       আকাশে বাজিল বীণা অনাহত রবে।
                                      লঘুসুকুমার স্পর্শ ধীরে ধীরে
                       রুদ্রসন্ন্যাসীর স্তব্ধ নিরুদ্ধ শক্তিরে
                                      দিল ছাড়া; সৌন্দর্যের বীর্যবলে
                       স্বর্গেরে করিয়া জয় মুক্ত করি দিল ধরাতলে।
<|endoftext|>
<|startoftext|>


ইচ্ছে করে মা, যদি তুই
          হতিস দুয়োরানী!
ছেড়ে দিতে এমনি কি ভয়
          তোমার এ ঘরখানি।
ঐখানে ঐ পুকুরপারে
জিয়ল গাছের বেড়ার ধারে
ও যেন ঘোর বনের মধ্যে
          কেউ কোত্থাও নেই।
ঐখানে ঝাউতলা জুড়ে
বাঁধব মোরা ছোট্ট কুঁড়ে,
শুকনো পাতা বিছিয়ে ঘরে
          থাকব দুজনেই।
বাঘ ভাল্লুক অনেক আছে
আসবে না কেউ তোমার কাছে,
দিনরাত্তির কোমর বেঁধে
থাকব পাহারাতে।
রাক্ষসেরা ঝোপে ঝাড়ে
মারবে উঁকি আড়ে আড়ে
দেখবে আমি দাঁড়িয়ে আছি
          ধনুক নিয়ে হাতে।
আঁচলেতে খই নিয়ে তুই
          যেই দাঁড়াবি দ্বারে
অমনি যত বনের হরিণ
          আসবে সারে সারে।
শিংগুলি সব আঁকাবাঁকা,
গায়েতে দাগ চাকা চাকা,
লুটিয়ে তারা পড়বে ভুঁয়ে
          পায়ের কাছে এসে।
ওরা সবাই আমায় বোঝে,
করবে না ভয় একটুও যে,
হাত বুলিয়ে দেব গায়ে,
          বসবে কাছে ঘেঁষে।
ফলসা-বনে গাছে গাছে
ফল ধরে মেঘ করে আছে,
ঐখানেতে ময়ূর এসে
          নাচ দেখিয়ে যাবে।
শালিখরা সব মিছিমিছি
লাগিয়ে দেবে কিচিমিচি,
কাঠবেড়ালি লেজটি তুলে
          হাত থেকে ধান খাবে।
দিন ফুরোবে, সাঁজের আঁধার
          নামবে তালের গাছে।
তখন এসে ঘরের কোণে
          বসব কোলের কাছে।
থাকবে না তোর কাজ কিছু তো,
রইবে না তোর কোনো ছুতো,
রূপ-কথা তোর বলতে হবে
          রোজই নতুন করে।
সীতার বনবাসের ছড়া
সবগুলি তোর আছে পড়া;
সুর করে তাই আগাগোড়া
          গাইতে হবে তোরে।
তার পরে যেই অশথবনে
ডাকবে পেঁচা, আমার মনে
একটুখানি ভয় করবে
          রাত্রি নিষুত হলে।
তোমার বুকে মুখটি গুঁজে
ঘুমেতে চোখ আসবে বুজে
তখন আবার বাবার কাছে
          যাস নে যেন চলে!
<|endoftext|>
<|startoftext|>


কল্যাণীয়া শ্রীমতী রানী মহলানবীশ
                           ইটকাঠে গড়া নীরস খাঁচার থেকে
                 আকাশবিলাসী চিত্তেরে মোর এনেছিলে তুমি ডেকে
শ্যামল শুশ্রুষায়,
                  নারিকেলবন-পবন-বীজিত নিকুঞ্জ-আঙিনায়।
শরৎ-লক্ষ্মী কনকমাল্যে জড়ায় মেঘের বেণী,
                  নীলাম্বরের পটে আঁকে ছবি সুপারি গাছের শ্রেণী।
                 দক্ষিণ ধারে পুকুরের ঘাট বাঁকা সে কোমর-ভাঙা,
                            লিলি গাছ দিয়ে ঢাকা তার ঢালু ডাঙা।
                      জামরুল গাছে ধরে অজস্র ফুল,
                হরণ করেছে সুরবালিকার হাজার কানের দুল।
                    লতানে যুথীর বিতানে মৌমাছিরা
  করিতেছে ঘুরা-ফিরা।
                             পুকুরের তটে তটে
                    মধুচ্ছন্দা রজনীগন্ধা সুগন্ধ তার রটে।
                ম্যাগ্‌নোলিয়ার শিথিল পাপড়ি খসে খসে পড়ে ঘাসে,
                  ঘরের পিছন হতে বাতাবির ফুলের খবর আসে।
                 একসার মোটা পায়াভারী পাম উদ্ধত মাথা-তোলা,
                রাস্তার ধারে দাঁড়িয়েছে যেন বিলিতি পাহারা-ওলা।
বসি যবে বাতায়নে
                  কলমি শাকের পাড় দেখা যায় পুকুরের এক কোণে।
   বিকেল বেলার আলো
                    জলে রেখা কাটে সবুজ সোনালি কালো।
                 ঝিলিমিলি করে আলোছায়া চুপে চুপে
                    চলতি হাওয়ার পায়ের চিহ্নরূপে।
                            জ্যৈষ্ঠ-আষাঢ় মাসে
                 আমের শাখায় আঁখি ধেয়ে যায় সোনার রসের আশে।
                            লিচু ভরে যায় ফলে,
                 বাদুড়ের সাথে দিনে আর রাতে অতিথির ভাগ চলে।
                  বেড়ার ওপারে মৈসুমি ফুলে রঙের স্বপ্ন বোনা,
                 চেয়ে দেখে দেখে জানালার নাম রেখেছি-- "নেত্রকোণা'।
                  ওরাওঁ জাতের মালী ও মালিনী ভোর হতে লেগে আছে_
                             মাটি খোঁড়াখুঁড়ি, জল ঢালাঢালি গাছে।
                 মাটিগড়া যেন নিটোল অঙ্গ, মাটির নাড়ীর টানে
                            গাছপালাদের স্বজাত বলেই জানে।
                 রাত পোহালেই পাড়ার গোয়ালা গাভীদুটি নিয়ে আসে,
                           অধীর বাছুর ছুটোছুটি করে পাশে।
                 সাড়ে ছ'টা বাজে, সোজা হয়ে রোদ চলে আসে মোর ঘরে,
                    পথে দেখা দেয় খবরওয়ালা বাইক-রথের 'পরে।
                           পাঁচিল পেরিয়ে পুরোনো দোতলা বাড়ি,
                 আলসের ধারে এলোকেশিনীরা ঝোলায় সিক্ত শাড়ি।
                পাড়ার মেয়েরা জল নিতে আসে ঘাটে,
               সবুজ গহনে দু-চোখ ডুবিয়ে সোনার সকাল কাটে,
                 বাংলাদেশের বনপ্রকৃতির মন
                  শহর এড়িয়ে রচিল এখানে ছায়া দিয়ে ঘেরা কোণ।
                    বাংলাদেশের গৃহিণী তাহার সাথে
                            আপন স্নিগ্ধ হাতে
                  সেবার অর্ঘ্য করেছে রচনা নীরব-প্রণতি-ভরা,
                    তারি আনন্দ কবিতায় দিল ধরা।
শুনেছি এবার হেথায় তোমার কদিনের ঘরবাড়ি
                            চলে যাবে তুমি ছাড়ি।
                           মেঘরৌদ্রের খেলার সৃষ্টি ওই পুকুরের ধারে
                              লজ্জিত হবে অকবি ধনীর দৃষ্টির অধিকারে।
                           কালের লীলায় দিয়ে যাব সায়, খেদ রাখিব না চিতে--
                    এ ছবিখানি তো মন হতে ধনী পারিবে না কেড়ে নিতে।
                             তোমার বাগানে দেখেছি তোমারে কাননলক্ষ্মীসম--
                                         তাহারি স্মরণ মম
                              শীতের রৌদ্রে, মুখর বর্ষারাতে
                                কুলায়বিহীন পাখির মতন
                                        মিলিবে মেঘের সাথে।
<|endoftext|>
<|startoftext|>


ইতিহাসবিশারদ গণেশ ধুরন্ধর
ইজারা নিয়েছে একা বম্বাই বন্দর।
      নিয়ে সাতজন জেলে
         দেখে মাপকাঠি ফেলে--
সাগরমথনে কোথা উঠেছিল চন্দর,
কোথা ডুব দিয়ে আছে ডানাকাটা মন্দর।
<|endoftext|>
<|startoftext|>




ইদিলপুরেতে বাস নরহরি শর্মা,
হঠাৎ খেয়াল গেল যাবেই সে বর্মা।
দেখবে-শুনবে কে যে তাই নিয়ে ভাবনা,
রাঁধবে বাড়বে, দেবে গোরুটাকে জাবনা--
সহধর্মিণী নেই, খোঁজে সহধর্মা।
গেল তাই খণ্ডালা, গেল তাই অণ্ডালে,
মহা রেগে গাল দেয় রেলগাড়ি-চণ্ডালে,
সাথি খুঁজে সে বেচারা কী গলদ্‌ঘর্মা--
বিস্তর ভেবে শেষে গেল সে কোডর্মা।
<|endoftext|>
<|startoftext|>


ইয়ারিং ছিল তার দু কানেই।
  গেল যবে স্যাকরার দোকানেই
মনে প'ল, গয়না তো চাওয়া যায়,
আরেকটা কান কোথা পাওয়া যায়--
সে কথাটা নোটবুকে টোকা নেই!
মাসি বলে, "তোর মত বোকা নেই।'
<|endoftext|>
<|startoftext|>


ইরান, তোমার যত বুলবুল
তোমার কাননে যত আছে ফুল
      বিদেশী কবির জন্মদিনেরে মানি
      শুনাল তাহার অভিনন্দনবাণী।
ইরান, তোমার বীর সন্তান,
প্রণয়-অর্ঘ্য করিয়াছে দান
      আজি এ বিদেশী কবির জন্মদিনে,
      আপনার বলি নিয়েছে তাহারে চিনে।
ইরান, তোমার সম্মানমালে
নব গৌরব বহি নিজ ভালে
      সার্থক হল কবির জন্মদিন।
      চিরকাল তারি স্বীকার করিয়া ঋণ
      তোমার ললাটে পরানু এ মোর শ্লোক, --
               ইরানের জয় হ'ক।
<|endoftext|>
<|startoftext|>


ইরাবতীর মোহানামুখে কেন আপনভোলা
           সাগর তব বরন কেন ঘোলা।
কোথা সে তব বিমল নীল স্বচ্ছ চোখে চাওয়া,
           রবির পানে গভীর গান গাওয়া?
নদীর জলে ধরণী তার পাঠাল এ কী চিঠি,
           কিসের ঘোরে আবিল হল দিঠি।
আকাশ-সাথে মিলায়ে রঙ আছিলে তুমি সাজি,
           ধরার রঙে বিলাস কেন আজি।
রাতের তারা আলোকে আজ পরশ করে যবে
           পায় না সাড়া তোমার অনুভবে;
প্রভাত চাহে স্বচ্ছ জলে নিজেরে দেখিবারে,
           বিফল করি ফিরায়ে দাও তারে।
নিয়েছ তুমি ইচ্ছা করি আপন পরাজয়,
           মানিতে হার নাহি তোমার ভয়।
বরন তব ধূসর কর, বাঁধন নিয়ে খেল,
           হেলায় হিয়া হারায়ে তুমি ফেল।
এ লীলা তব প্রান্তে শুধু তটের সাথে মেশা,
           একটুখানি মাটির লাগে নেশা।
বিপুল তব বক্ষ-'পরে অসীম নীলাকাশ,
        কোথায় সেথা ধরার বাহুপাশ।
ধুলারে তুমি নিয়েছ মানি, তবুও অমলিন,
        বাঁধন পরি স্বাধীন চিরদিন।
কালীরে রহে বক্ষে ধরি শুভ্র মহাকাল,
        বাঁধে না তাঁরে কালো কলুষজাল।
<|endoftext|>
<|startoftext|>


ইস্‌টিমারের ক্যাবিনটাতে কবে নিলেম ঠাঁই,
                                  স্পষ্ট মনে নাই।
                            উপরতলার সারে
                           কামরা আমার একটা ধারে।
                                  পাশাপাশি তারি
                                        আরো ক্যাবিন সারি সারি
                                                 নম্বরে চিহ্নিত,
                     একই রকম খোপ সেগুলোর দেয়ালে ভিন্নিত।
               সরকারী যা আইনকানুন তাহার যাথাযথ্য
                     অটুট, তবু যাত্রীজনের পৃথক বিশেষত্ব
                           রুদ্ধদুয়ার ক্যাবিনগুলোয় ঢাকা;
                     এক চলনের মধ্যে চালায় ভিন্ন ভিন্ন চাকা,
                                        ভিন্ন ভিন্ন চাল।
                                  অদৃশ্য তার হাল,
                           অজানা তার লক্ষ্য হাজার পথেই,
                     সেথায় কারো আসনে ভাগ হয় না কোনোমতেই।
               প্রত্যেকেরই রিজার্ভ করা কোটর ক্ষুদ্র ক্ষুদ্র;
                     দরজাটা খোলা হলেই সম্মুখে সমুদ্র
                           মুক্ত চোখের 'পরে
                                  সমান সবার তরে,
                            তবুও সে একান্ত অজানা,
                           তরঙ্গতর্জনী-তোলা অলঙ্ঘ্য তার মানা।
 
                     মাঝে মাঝে ঘণ্টা পড়ে।  ডিনার-টেবিলে
               খাবার গন্ধ, মদের গন্ধ, অঙ্গরাগের সুগন্ধ যায় মিলে--
                           তারি সঙ্গে নানা রঙের সাজে
                     ইলেক্‌ট্রিকের আলো-জ্বালা কক্ষমাঝে
                           একটু জানা অনেকখানি না-জানাতেই মেশা
                            চক্ষু-কানের স্বাদের ঘ্রাণের সম্মিলিত নেশা
                                        কিছুক্ষণের তরে
                            মোহাবেশে ঘনিয়ে সবায় ধরে।
                           চেনাশোনা হাসি-আলাপ মদের ফেনার মতো
                            বুদ্‌বুদিয়া ওঠে আবার গভীরে হয় গত।
                                  বাইরে রাত্রি তারায় তারাময়,
                            ফেনিল সুনীল তেপান্তরে মরণ-ঘেরা ভয়।
 
                           হঠাৎ কেন খেয়াল গেল মিছে,
                     জাহাজখানা ঘুরে আসি উপর থেকে নীচে।
               খানিক যেতেই পথ হারালুম, গলির আঁকেবাঁকে
                            কোথায় ওরা কোন্‌ অফিসার থাকে।
                           কোথাও দেখি সেলুন-ঘরে ঢুকে,
               ক্ষুর বোলাচ্ছে নাপিত সে কার ফেনায়-মগ্ন মুখে।
                            হোথায় রান্নাঘর;
                           রাঁধুনেরা সার বেঁধেছে পৃথুল-কলেবর।
               গা ঘেঁষে কে গেল চলে ড্রেসিং-গাউন-পরা,
                           স্নানের ঘরে জায়গা পাবার ত্বরা।
                     নীচের তলার ডেকের 'পরে কেউ বা করে খেলা,
                           ডেক-চেয়ারে কারো শরীর মেলা,
                       বুকের উপর বইটা রেখে কেউ বা নিদ্রা যায়,
                           পায়চারি কেউ করে ত্বরিত পায়।
               স্টুয়ার্ড্‌ হোথায় জুগিয়ে বেড়ায় বরফী শর্বৎ।
                     আমি তাকে শুধাই আমার ক্যাবিন-ঘরের পথ
                                  নেহাত থতোমতো।
                     সে শুধাল, নম্বর তার কত।
                            আমি বললেম যেই,
                        নম্বরটা মনে আমার নেই--
                     একটু হেসে নিরুত্তরে গেল আপন কাজে,
                           ঘেমে উঠি উদ্‌বেগে আর লাজে।
                     আবার ঘুরে বেড়াই আগে পাছে,
               চেয়ে দেখি কোন্‌ ক্যাবিনের নম্বর কী আছে।
                     যেটাই দেখি মনেতে হয়, এইটে হতে পারে;
                           সাহস হয় না ধাক্কা দিতে দ্বারে।
                     ভাবছি কেবল, কী যে করি, হল আমার এ কী--
                           এমন সময় হঠাৎ চমকে দেখি,
                            নিছক স্বপ্ন এ যে,
                           এক যাত্রার যাত্রী যারা কোথায় গেল কে যে।
                     গভীর রাত্রি; বাতাস লেগে কাঁপে ঘরের সাসি,
                      রেলে গাড়ি অনেক দূরে বাজিয়ে গেল বাঁশি।
<|endoftext|>
<|startoftext|>


ইস্কুল-এড়ায়নে
         সেই ছিল বরিষ্ঠ,
   ফেল-করা ছেলেদের
           সবচেয়ে গরিষ্ঠ।
   কাজ যদি জুটে যায়
   দুদিনে তা ছুটে যায়,
   চাকরির বিভাগে সে
           অতিশয় নড়িষ্ঠ--
   গলদ করিতে কাজে
          ভয়ানক দ্রঢ়িষ্ঠ।
<|endoftext|>
<|startoftext|>


ইহাদের করো আশীর্বাদ।
        ধরায় উঠেছে ফুটি শুভ্র প্রাণগুলি,
                 নন্দনের এনেছে সম্বাদ,
                 ইহাদের করো আশীর্বাদ।
ছোটো ছোটো হাসিমুখ          জানে না ধরার দুখ,
                 হেসে আসে তোমাদের দ্বারে।
নবীন নয়ন তুলিকৌতুকেতে দুলি দুলি
                 চেয়ে চেয়ে দেখে চারি ধারে।
সোনার রবির আলো               কত তার লাগে ভালো,
                 ভালো লাগে মায়ের বদন।
হেথায় এসেছে ভুলি,          ধুলিরে জানে না ধূলি,
                 সবই তার আপনার ধন।
কোলে তুলে লও এরে --    এ যেন কেঁদে না ফেরে,
                 হরষেতে না ঘটে বিষাদ।
বুকের মাঝারে নিয়ে               পরিপূর্ণ প্রাণ দিয়ে
                 ইহাদের করো আশীর্বাদ।
নূতন প্রবাসে এসে                 সহস্র পথের দেশে
                 নীরবে চাহিছে চারি ভিতে।
এত শত লোক আছে,        এসেছে তোমারি কাছে
                 সংসারের পথ শুধাইতে।
যেথা তুমি লয়ে যাবে          কথাটি না কয়ে যাবে,
                 সাথে যাবে ছায়ার মতন,
তাই বলি, দেখো দেখো,         এ বিশ্বাস রেখো রেখো,
                 পাথারে দিয়ো না বিসর্জন।
ক্ষুদ্র এ মাথার 'পর                   রাখো গো করুণ কর,
                     ইহারে কোরো না অবহেলা।
এ ঘোর সংসার-মাঝে                 এসেছে কঠিন কাজে,
             আসে নি করিতে শুধু খেলা।
দেখে মুখশতদল                চোখে মোর আসে জল,
             মনে হয় বাঁচিবে না বুঝি --
পাছে সুকুমার প্রাণ                   ছিঁড়ে হয় খান্‌-খান্‌
             জীবনের পারাবারে বুঝি।
এই হাসিমুখগুলি                হাসি পাছে যায় ভুলি,
             পাছে ঘেরে আঁধার প্রমাদ!
উহাদের কাছে ডেকে                 বুকে রেখে কোলে রেখে
          তোমরা করো গো আশীর্বাদ।
বলো, "সুখে যাও চ'লে          ভবের তরঙ্গ দ'লে,
          স্বর্গ হতে আসুক বাতাস।
সুখদুঃখ কোরো হেলা,             সে কেবল ঢেউ-খেলা
          নাচিবে তোদের চারি পাশ।'
<|endoftext|>
<|startoftext|>




ঈশ্বরের হাস্যমুখ দেখিবারে পাই
যে আলোকে ভাইকে দেখিতে পায় ভাই।
ঈশ্বরপ্রণামে তবে হাতজোড় হয়
যখন ভাইয়ের প্রেমে মিলাই হৃদয়।
<|endoftext|>
<|startoftext|>


১৩০৫ সালে ৩০শে চৈত্র ঝড়ের দিনে রচিত
 
ঈশানের পুঞ্জমেঘ অন্ধবেগে ধেয়ে চলে আসে
          বাধাবন্ধহারা
গ্রামান্তরে বেণুকুঞ্জে নীলাঞ্জনছায়া সঞ্চারিয়া
          হানি দীর্ঘধারা।
বর্ষ হয়ে আসে শেষ, দিন হয়ে এল সমাপন,
          চৈত্র অবসান--
গাহিতে চাহিছে হিয়া পুরাতন ক্লান্ত বরষের
          সর্বশেষ গান।
 
ধূসরপাংশুল মাঠ, ধেনুগণ যায় ঊর্ধ্বমুখে,
          ছুটে চলে চাষি।
ত্বরিতে নামায় পাল নদীপথে ত্রস্ত তরী যত
          তীরপ্রান্তে আসি।
পশ্চিমে বিচ্ছিন্ন মেঘে সায়াহ্নের পিঙ্গল আভাস
          রাঙাইছে আঁখি--
বিদ্যুৎ-বিদীর্ণ শূন্যে ঝাঁকে ঝাঁকে উড়ে চলে যায়
          উৎকণ্ঠিত পাখি।
 
বীণাতন্ত্রে হানো হানো খরতর ঝংকারঝঞ্ঝনা,
          তোলো উচ্চসুর।
হৃদয় নির্দয়ঘাতে ঝর্ঝরিয়া ঝরিয়া পড়ুক
          প্রবল প্রচুর।
ধাও গান, প্রাণভরা ঝড়ের মতন ঊর্ধ্ববেগে
          অনন্ত আকাশে।
উড়ে যাক, দূরে যাক বিবর্ণ বিশীর্ণ জীর্ণ পাতা
          বিপুল নিশ্বাসে।
 
আনন্দে আতঙ্ক মিশি, ক্রন্দনে উল্লাসে গরজিয়া
          মত্ত হাহারবে
ঝঞ্ঝার মঞ্জীর বাঁধি উন্মাদিনী কালবৈশাখীর
          নৃত্য হোক তবে।
ছন্দে ছন্দে পদে পদে অঞ্চলের আবর্ত-আঘাতে
          উড়ে হোক ক্ষয়
ধূলিসম তৃণসম পুরাতন বৎসরের যত
          নিষ্ফল সঞ্চয়।
 
মুক্ত করি দিনু দ্বার-- আকাশের যত বৃষ্টিঝড়
          আয় মোর বুকে,
শঙ্খের মতন তুলি একটি ফুৎকার হানি দাও
          হৃদয়ের মুখে।
বিজয়গর্জনস্বনে অভ্রভেদ করিয়া উঠুক
          মঙ্গলনির্ঘোষ,
জাগায়ে জাগ্রত চিত্তে মুনিসম উলঙ্গ নির্মল
          কঠিন সন্তোষ।
 
সে পূর্ণ উদাত্ত ধ্বনি বেদগাথা সামমন্ত্রসম
          সরল গম্ভীর
সমস্ত অন্তর হতে মুহূর্তে অখণ্ডমূর্তি ধরি
          হউক বাহির।
নাহি তাহে দুঃখসুখ পুরাতন তাপ-পরিতাপ,
          কম্প লজ্জা ভয়--
শুধু তাহা সদ্যঃস্নাত  ঋজু শুভ্র মুক্ত জীবনের
          জয়ধ্বনিময়।
 
হে নূতন, এসো তুমি সম্পূর্ণ গগন পূর্ণ করি
          পুঞ্জ পুঞ্জ রূপে--
ব্যাপ্ত করি, লুপ্ত করি, স্তরে স্তরে স্তবকে স্তবকে
          ঘনঘোরস্তূপে।
কোথা হতে আচম্বিতে মুহূর্তেকে দিক্‌ দিগন্তর
          করি অন্তরাল
স্নিগ্ধ কৃষ্ণ ভয়ংকর তোমার সঘন অন্ধকারে
          রহো ক্ষণকাল।
 
তোমার ইঙ্গিত যেন ঘনগূঢ় ভ্রূকুটির তলে
          বিদ্যুতে প্রকাশে,
তোমার সংগীত যেন গগনের শত ছিদ্রমুখে
          বায়ুগর্জে আসে,
তোমার বর্ষণ যেন পিপাসারে তীব্র তীক্ষ্ণ বেগে
          বিদ্ধ করি হানে--
তোমার প্রশান্তি যেন সুপ্ত শ্যাম ব্যাপ্ত সুগম্ভীর
          স্তব্ধ রাত্রি আনে।
 
এবার আস নি তুমি বসন্তের আবেশ হিল্লোলে
          পুষ্পদল চুমি,
এবার আস নি তুমি মর্মরিত কূজনে গুঞ্জনে--
          ধন্য ধন্য তুমি!
রথচক্র ঘর্ঘরিয়া এসেছ বিজয়ীরাজ-সম
          গর্বিত নির্ভয়--
বজ্রমন্ত্রে কী ঘোষিলে বুঝিলাম, নাহি বুঝিলাম,
          জয় তব জয়!
 
হে দুর্দম, হে নিশ্চিত, হে নূতন, নিষ্ঠুর নূতন,
          সহজ প্রবল,
জীর্ণ পুষ্পদল যথা ধ্বংস ভ্রংশ করি চতুর্দিকে
          বাহিরায় ফল,
পুরাতন পর্ণপুট দীর্ণ করি বিকীর্ণ করিয়া
          অপূর্ব আকারে
তেমনি সবলে তুমি পরিপূর্ণ হয়েছ প্রকাশ--
          প্রণমি তোমারে।
 
তোমারে প্রণমি আমি, হে ভীষণ, সুস্নিগ্ধ শ্যামল,
          অক্লান্ত অম্লান'।
সদ্যোজাত মহাবীর, কী এনেছ করিয়া বহন
          কিছু নাহি জান।
উড়েছে তোমার ধ্বজা মেঘরন্ধ্রচ্যুত তপনের
          জলদর্চিরেখা--
করজোড়ে চেয়ে আছি উর্ধ্বমুখে, পড়িতে জানি না
          কী তাহাতে লেখা।
 
হে কুমার, হাস্যমুখে তোমার ধনুকে দাও টান
          ঝনন রনন,
বক্ষের পঞ্জর ভেদি অন্তরেতে হউক কম্পিত
          সুতীব্র স্বনন।
হে কিশোর, তুলে লও তোমার উদার জয়ভেরী,
          করহ আহ্বান।
আমরা দাঁড়াব উঠি, আমরা ছুটিয়া বাহিরিব,
          অর্পিব পরান।
 
চাব না পশ্চাতে মোরা, মানিব না বন্ধন ক্রন্দন,
          হেরিব না দিক--
গনিব না দিন ক্ষণ, করিব না বিতর্ক বিচার
          উদ্দাম পথিক।
মুহূর্তে করিব পান মৃত্যুর ফেনিল উন্মত্ততা
          উপকণ্ঠ ভরি--
খিন্ন শীর্ণ জীবনের শত লক্ষ ধিক্কারলাঞ্ছনা
          উৎসর্জন করি।
 
শুধু দিনযাপনের শুধু প্রাণধারণের গ্লানি
          শরমের ডালি,
নিশি নিশি রুদ্ধ ঘরে ক্ষুদ্রশিখা স্তিমিত দীপের
          ধূমাঙ্কিত কালি,
লাভ-ক্ষতি-টানাটানি, অতি ক্ষুদ্র ভগ্ন-অংশ-ভাগ,
          কলহ সংশয়--
সহে না সহে না আর জীবনেরে খণ্ড খণ্ড করি
          দণ্ডে দণ্ডে ক্ষয়।
 
যে পথে অনন্ত লোক চলিয়াছে ভীষণ নীরবে
          সে পথপ্রান্তের
এক পার্শ্বে রাখো মোরে, নিরখির বিরাট স্বরূপ
          যুগযুগান্তের।
শ্যেনসম অকস্মাৎ ছিন্ন করি ঊর্ধ্বে লয়ে যাও
          পঙ্ককুণ্ড হতে,
মহান মৃত্যুর সাথে মুখামুখি করে দাও মোরে
          বজ্রের আলোতে।
 
তার পরে ফেলে দাও, চূর্ণ করো, যাহা ইচ্ছা তব--
          ভগ্ন করো পাখা।
যেখানে নিক্ষেপ কর হৃত পত্র, চ্যুত পুষ্পদল,
          ছিন্নভিন্ন শাখা,
ক্ষণিক খেলনা তব, দয়াহীন তব দস্যুতার
          লুণ্ঠনাবশেষ,
সেথা মোরে ফেলে দিয়ো অনন্ততমিস্র সেই
          বিস্মৃতির দেশ।
 
নবাঙ্কুর ইক্ষুবনে এখনো ঝরিছে বৃষ্টিধারা
          বিশ্রামবিহীন,
মেঘের অন্তর-পথে অন্ধকার হতে অন্ধকারে
          চলে গেল দিন।
শান্ত ঝড়ে, ঝিল্লিরবে, ধরণীর স্নিগ্ধ গন্ধোচ্ছ্বাসে,
          মুক্ত বাতায়নে
বৎসরের শেষ গান সাঙ্গ করি দিনু অঞ্জলিয়া
          নিশীথগগনে।
<|endoftext|>
<|startoftext|>


উচ্চপ্রাচীরে রুদ্ধ তোমার
                     ক্ষুদ্র ভুবনখানি
               হে মানী, হে অভিমানী।
               মন্দিরবাসী দেবতার মতো
                     সম্মানশৃঙ্খলে
               বন্দী রয়েছে পূজার আসনতলে।
      সাধারণজন-পরশ এড়ায়ে
               নিজেরে পৃথক করি
      আছ দিনরাত গৌরবগুরু
            কঠিন মূর্তি ধরি।
          সবার যেখানে ঠাঁই
      বিপুল তোমার মর্যাদা নিয়ে
               সেথায় প্রবেশ নাই।
                   অনেক উপাধি তব,
      মানুষ-উপাধি হারায়েছ শুধু
          সে ক্ষতি কাহারে কব।
            ভক্তেরা মন্দিরে
      পূজারির কৃপা বহু-দামে কিনে
               পূজা দিয়ে যায় ফিরে
      ঝিল্লিমুখর বেণুবীথিকার ছায়ে
               আপন নিভৃত গাঁয়ে।
      তখন একাকী বৃথা বিচিত্র
               পাষাণভিত্তি-মাঝে
      দেবতার বুকে জান সে কী ব্যথা বাজে।
               বেদির বাঁধন করি ধূলিসাৎ
                     অচলেরে দিয়ে নাড়া
      মানুষের মাঝে সে-যে পেতে চায় ছাড়া।
      হে রাজা, তোমার পূজাঘেরা মন
               আপনারে নাহি জানে।
          প্রাণহীন সম্মানে
      উজ্জ্বল রঙে রঙকরা তুমি ঢেলা ড্ড
      তোমার জীবন সাজানো পুতুল
               স্থূল মিথ্যার খেলা।
      আপনি রয়েছ আড়ষ্ট হয়ে
             আপনার অভিশাপে,
               নিশ্চল তুমি নিজ গর্বের চাপে।
          সহজ প্রাণের মান নিয়ে যারা
               মুক্ত ভুবনে ফিরে
          মরিবার আগে তাদের পরশ
               লাগুক তোমার শিরে।
<|endoftext|>
<|startoftext|>


উজ্জ্বল শ্যামল বর্ণ, গলায় পলার হারখানি।
                             চেয়েছি অবাক মানি
                              তার পানে।
                     বড়ো বড়ো কাজল নয়ানে
                 অসংকোচে ছিল চেয়ে
                             নবকৈশোরের মেয়ে,
                 ছিল তারি কাছাকাছি বয়স আমার।
        স্পষ্ট মনে পড়ে ছবি। ঘরের দক্ষিণে খোলা দ্বার,
                 সকালবেলার রোদে বাদামগাছের মাথা
        ফিকে আকাশের নীলে মেলেছে চিকন ঘন পাতা।
                 একখানি সাদা শাড়ি কাঁচা কচি গায়ে,
        কালো পাড় দেহ ঘিরে ঘুরিয়া পড়েছে তার পায়ে।
                 দুখানি সোনার চুড়ি নিটোল দু হাতে,
                       ছুটির মধ্যাহ্নে পড়া কাহিনীর পাতে
        ওই মূর্তিখানি ছিল। ডেকেছে সে মোরে মাঝে মাঝে
                 বিধির খেয়াল যেথা নানাবিধ সাজে
        রচে মরীচিকালোক নাগালের পারে
                 বালকের স্বপ্নের কিনারে।
                       দেহ ধরি মায়া
        আমার শরীরে মনে ফেলিল অদৃশ্য ছায়া
                       সূক্ষ্ণ স্পর্শময়ী।
                 সাহস হল না কথা কই।
        হৃদয় ব্যথিল মোর অতিমৃদু গুঞ্জরিত সুরে--
                 ও যে দূরে, ও যে বহুদূরে,
        যত দূরে শিরীষের ঊর্ধ্বশাখা যেথা হতে ধীরে
                 ক্ষীণ গন্ধ নেমে আসে প্রাণের গভীরে।
 
                             একদিন পুতুলের বিয়ে,
                              পত্র গেল দিয়ে।
                       কলরব করেছিল হেসে খেলে
                       নিমন্ত্রিত দল। আমি মুখচোরা ছেলে
                 একপাশে সংকোচে পীড়িত। সন্ধ্যা গেল বৃথা,
        পরিবেশনের ভাগে পেয়েছিনু মনে নেই কী তা।
                 দেখেছিনু, দ্রুতগতি দুখানি পা আসে যায় ফিরে,
                       কালো পাড় নাচে তারে ঘিরে।
                   কটাক্ষে দেখেছি, তার কাঁকনে নিরেট রোদ
        দু হাতে পড়েছে যেন বাঁধা। অনুরোধ উপরোধ
                       শুনেছিনু তার স্নিগ্ধ স্বরে।
                 ফিরে এসে ঘরে
                       মনে বেজেছিল তারি প্রতিধ্বনি
                             অর্ধেক রজনী।
 
                       তার পরে একদিন
                 জানাশোনা হল বাধাহীন।
        একদিন নিয়ে তার ডাকনাম
                                   তারে ডাকিলাম।
                       একদিন ঘুচে গেল ভয়,
        পরিহাসে পরিহাসে হল দোঁহে কথা-বিনিময়।
                 কখনো বা গড়ে-তোলা দোষ
                       ঘটায়েছে ছল-করা রোষ।
        কখনো বা শ্লেষবাক্যে নিষ্ঠুর কৌতুক
                       হেনেছিল দুখ।
                 কখনো বা দিয়েছিল অপবাদ
                       অনবধানের অপরাধ।
        কখনো দেখেছি তার অযত্নের সাজ--
                 রন্ধনে ছিল সে ব্যস্ত, পায় নাই লাজ।
                       পুরুষসুলভ মোর কত মূঢ়তারে
        ধিক্‌কার দিয়েছে নিজ স্ত্রীবুদ্ধির তীব্র অহংকারে।
                 একদিন বলেছিল, "জানি হাত দেখা।"
        হাতে তুলে নিয়ে হাত নতশিরে গণেছিল রেখা--
                 বলেছিল, "তোমার স্বভাব
        প্রেমের লক্ষণে দীন।" দিই নাই কোনোই জবাব।
                 পরশের সত্য পুরস্কার
        খণ্ডিয়া দিয়েছে দোষ মিথ্যা সে নিন্দার।
 
                             তবু ঘুচিল না
                       অসম্পূর্ণ চেনার বেদনা।
                 সুন্দরের দূরত্বের কখনো হয় না ক্ষয়,
        কাছে পেয়ে না পাওয়ার দেয় অফুরন্ত পরিচয়।
 
        পুলকে বিষাদে মেশা দিন পরে দিন
                 পশ্চিমে দিগন্তে হয় লীন।
        চৈত্রের আকাশতলে নীলিমার লাবণ্য ঘনাল,
                             আশ্বিনের আলো
                       বাজাল সোনার ধানে ছুটির সানাই।
        চলেছে মন্থর তরী নিরুদ্দেশে স্বপ্নেতে বোঝাই।
<|endoftext|>
<|startoftext|>


উজ্জ্বলে ভয় তার,
           ভয় মিট্‌মিটেতে,
ঝালে তার যত ভয়
           তত ভয় মিঠেতে।
 
ভয় তার পশ্চিমে,
           ভয় তার পূর্বে,
যে দিকে তাকায় ভয়
           সাথে সাথে ঘুরবে।
ভয় তার আপনার
           বাড়িটার ইঁটেতে,
ভয় তার অকারণে
           অপরের ভিটেতে।
 
ভয় তার বাহিরেতে,
           ভয় তার অন্তরে,
ভয় তার ভূত-প্রেতে,
           ভয় তার মন্তরে।
দিনের আলোতে ভয়
           সামনের দিঠেতে,
রাতের আঁধারে ভয়
           আপনারি পিঠেতে।
<|endoftext|>
<|startoftext|>


 উড়িয়ে ধ্বজা অভ্রভেদী রথে
              ওই যে তিনি, ও ই যে বাহির পথে।
           আয় রে ছুটে, টানতে হবে রশি,
           ঘরের কোণে রইলি কোথায় বসি।
           ভিড়ের মধ্যে ঝাঁপিয়ে পড়ে গিয়ে
              ঠাঁই করে তুই নে রে কোনোমতে।
 
           কোথায় কী তোর আছে ঘরের কাজ,
           সে-সব কথা ভুলতে হবে আজ।
           টান্‌ রে দিয়ে সকল চিত্তকায়া,
           টান্‌ রে ছেড়ে তুচ্ছ প্রাণের মায়া,
           চল্‌ রে টেনে আলোর অন্ধকারে
              নগর গ্রামে অরণ্যে পর্বতে।
 
                    ওই যে চাকা ঘুরছে ঝনঝনি,
                    বুকের মাঝে শুনছ কি সেই ধ্বনি।
              রক্তে তোমার দুলছে না কি প্রাণ।
              গাইছে না মন মরণজয়ী গান?
              আকাঙক্ষা তোর বন্যাবেগের মতো
                    ছুটছে নাকি বিপুল ভবিষ্যতে।
<|endoftext|>
<|startoftext|>


উত্তম নিশ্চিন্তে চলে অধমের সাথে,
তিনিই মধ্যম যিনি চলেন তফাতে।
<|endoftext|>
<|startoftext|>


হৈমন্তী দেবী ও অমিয়চন্দ্র চক্রবর্তীর পরিণয়-উপলক্ষে
উত্তরে দুয়াররুদ্ধ হিমানীর কারাদুর্গতলে
প্রাণের উৎসবলক্ষ্মী বন্দী ছিল তন্দ্রার শৃঙ্খলে।
যে নীহারবিন্দু ফুল ছিঁড়ি তার স্বপ্নমন্ত্রপাশ
কঠিনের মরুবক্ষে মাধুরীর আনিল আশ্বাস,
হৈমন্তী নিঃশব্দে কবে গেঁথেছে তাহারি শুভ্রমালা
নিভৃত গোপন চিত্তে; সেই অর্ঘ্যে পূর্ণ করি ডালা
লাবণ্যনৈবেদ্যখানি দক্ষিণসমুদ্র-উপকূলে
এনেছে অরণ্যচ্ছায়ে, যেথায় অগণ্য ফুলে ফুলে
রবির সোহাগগর্ব বর্ণগন্ধমধুরসধারে
বৎসরের ঋতুপাত্র উচ্ছলিয়া দেয় বারে বারে।
বিস্ময়ে ভরিল মন, এ কী এ প্রেমের ইন্দ্রজাল,
কোথা করে অন্তর্ধান মুহূর্তে দুস্তর অন্তরাল, --
দক্ষিণপবনসখা উৎকণ্ঠিত বসন্ত কেমনে
হৈমন্তীর কণ্ঠ হতে বরমাল্য নিল শুভক্ষণে।
<|endoftext|>
<|startoftext|>


১৫৬
উতল সাগরের অধীর ক্রন্দন
নীরব আকাশের মাগিছে চুম্বন॥        
<|endoftext|>
<|startoftext|>


উদ্‌ভ্রান্ত সেই আদিম যুগে
             স্রষ্টা যখন নিজের প্রতি অসন্তোষে
                       নতুন সৃষ্টিকে বারবার করছিলেন বিধ্বস্ত,
                                 তাঁর সেই অধৈর্যে ঘন-ঘন মাথা-নাড়ার দিনে
                                      রুদ্র সমুদ্রের বাহু
                                   প্রাচী ধরিত্রীর বুকের থেকে
                                 ছিনিয়ে নিয়ে গেল তোমাকে, আফ্রিকা,
                       বাঁধলে তোমাকে বনস্পতির নিবিড় পাহারায়
                                 কৃপণ আলোর অন্তঃপুরে।
                         সেখানে নিভৃত অবকাশে তুমি
                                 সংগ্রহ করছিলে দুর্গমের রহস্য,
                                   চিনছিলে জলস্থল-আকাশের দুর্বোধ সংকেত,
                                      প্রকৃতির দৃষ্টি-অতীত জাদু
                                   মন্ত্র জাগাচ্ছিল তোমার চেতনাতীত মনে।
                                                বিদ্রূপ করছিলে ভীষণকে
                                                       বিরূপের ছদ্মবেশে,
                                                শঙ্কাকে চাচ্ছিলে হার মানাতে
          আপনাকে উগ্র করে বিভীষিকার প্রচণ্ড মহিমায়
                                 তাণ্ডবের দুন্দুভিনিনাদে।
 
হায় ছায়াবৃতা,
            কালো ঘোমটার নীচে
          অপরিচিত ছিল তোমার মানবরূপ
                                 উপেক্ষার আবিল দৃষ্টিতে।
          এল ওরা লোহার হাতকড়ি নিয়ে
                       নখ যাদের তীক্ষ্ণ তোমার নেকড়ের চেয়ে,
                       এল মানুষ-ধরার দল
          গর্বে যারা অন্ধ তোমার সূর্যহারা অরণ্যের চেয়ে।
                       সভ্যের বর্বর লোভ
                                   নগ্ন করল আপন নির্লজ্জ অমানুষতা।
          তোমার ভাষাহীন ক্রন্দনে বাষ্পাকুল অরণ্যপথে
                       পঙ্কিল হল ধূলি তোমার রক্তে অশ্রুতে মিশে;
          দস্যু-পায়ের কাঁটা-মারা জুতোর তলায়
                                 বীভৎস কাদার পিণ্ড
          চিরচিহ্ন দিয়ে গেল তোমার অপমানিত ইতিহাসে।
 
          সমুদ্রপারে সেই মুহূর্তেই তাদের পাড়ায় পাড়ায়
                         মন্দিরে বাজছিল পুজোর ঘণ্টা
                         সকালে সন্ধ্যায়, দয়াময় দেবতার নামে;
                              শিশুরা খেলছিল মায়ের কোলে;
                              কবির সংগীতে বেজে উঠছিল
                                      সুন্দরের আরাধনা।
 
                       আজ যখন পশ্চিমদিগন্তে
          প্রদোষকাল ঝঞ্ঝাবাতাসে রুদ্ধশ্বাস,
                       যখন গুপ্তগহ্বর থেকে পশুরা বেরিয়ে এল,
                                 অশুভ ধ্বনিতে ঘোষণা করল দিনের অন্তিমকাল,
                                             এসো যুগান্তরের কবি,
                                             আসন্ন সন্ধ্যার শেষ রশ্মিপাতে
                                             দাঁড়াও ওই মানহারা মানবীর দ্বারে,
                                                বলো "ক্ষমা করো'--
                                                হিংস্র প্রলাপের মধ্যে
                                 সেই হোক তোমার সভ্যতার শেষ পুণ্যবাণী।
 
<|endoftext|>
<|startoftext|>


উদয়পথের তরুণ পথিক তুমি
      অস্তপথের রবির স্নেহের কর
আশিস রাখিল নবজীবনের পর
      তোমার ললাট চুমি।
<|endoftext|>
<|startoftext|>


উদয়াস্ত দুই তটে অবিচ্ছিন্ন আসন তোমার,
               নিগূঢ় সুন্দর অন্ধকার।
প্রভাত-আলোকচ্ছটা শুভ্র তব আদিশঙ্খধ্বনি
চিত্তের কন্দরে মোর বেজেছিল, একদা যেমনি
               নূতন চেয়েছি আঁখি তুলি;
সে তব সংকেতমন্ত্র ধ্বনিয়াছে, হে মৌনী মহান,
কর্মের তরঙ্গে মোর; স্বপ্ন-উৎস হতে মোর গান
                উঠেছে ব্যাকুলি।
 
নিস্তব্ধের সে আহ্বানে বাহিয়া জীবনযাত্রা মম
               সিন্ধুগামী তরঙ্গিণীসম
এতকাল চলেছিনু তোমারি সুদূর অভিসারে
বঙ্কিম জটিল পথে সুখে দুঃখে বন্ধুর সংসারে
               অনির্দেশ অলক্ষ্যের পানে।
কভু পথতরুচ্ছায়ে খেলাঘর করেছি রচনা,
শেষ না হইতে খেলা চলিয়া এসেছি অন্যমনা
                অশেষের টানে।
 
আজি মোর ক্লান্তি ঘেরি দিবসের অন্তিম প্রহর
               গোধূলির ছায়ায় ধূসর।
হে গম্ভীর, আসিয়াছি তোমার সোনার সিংহদ্বারে
যেখানে দিনান্তরবি আপন চরম নমস্কারে
               তোমার চরণে নত হল।
যেথা রিক্ত নিঃস্ব দিবা প্রাচীন ভিক্ষুর জীর্ণবেশে
নূতন প্রাণের লাগি তোমার প্রাঙ্গণতলে এসে
                বলে "দ্বার খোলো'।
 
দিনের আড়ালে থেকে কী চেয়েছি পাই নি উদ্দেশ,
               আজ সে সন্ধান হোক শেষ।
হে চিরনির্মল, তব শান্তি দিয়ে স্পর্শ করো চোখ,
দৃষ্টির সম্মুখে মম এইবার নির্বারিত হোক
               আঁধারের আলোকভাণ্ডার।
নিয়ে যাও সেইখানে নিঃশব্দের গূঢ় গুহা হতে
যেখানে বিশ্বের কণ্ঠে নিঃসরিছে চিরন্তন স্রোতে
                সংগীত তোমার।
 
দিনের সংগ্রহ হতে আজি কোন্‌ অর্ঘ্য নিয়ে যাই
               তোমার মন্দিরে ভাবি তাই।
কত-না শ্রেষ্ঠীর হাতে পেয়েছি কীর্তির পুরস্কার,
সযত্নে এসেছি বহে সেই-সব রত্ন-অলংকার,
               ফিরিয়াছি দেশ হতে দেশে।
শেষে আজ চেয়ে দেখি, যবে মোর যাত্রা হল সারা,
দিনের আলোর সাথে ম্লান হয়ে এসেছে তাহারা
                তব দ্বারে এসে।
 
রাত্রির নিকষে হায় কত সোনা হয়ে যায় মিছে,
               সে বোঝা ফেলিয়া যাব পিছে।
কিছু বাকি আছে তবু, প্রাতে মোর যাত্রাসহচরী
অকারণে দিয়েছিল মোর হাতে মাধবীমঞ্জরী,
               আজও তাহা অম্লান বিরাজে।
শিশিরের ছোঁয়া যেন এখনো রয়েছে তার গায়,
এ জন্মের সেই দান রেখে দেব তোমার থালায়
                নক্ষত্রের মাঝে।
 
হে নিত্য নবীন, কবে তোমারি গোপন কক্ষ হতে
               পাড়ি দিল এ ফুল আলোতে।
সুপ্তি হতে জেগে দেখি বসন্তে একদা রাত্রিশেষে
অরুণকিরণ সাথে এ মাধুরী আসিয়াছে ভেসে
               হৃদয়ের বিজন পুলিনে।
দিবসের ধুলা এরে কিছুতে পারে নি কাড়িবারে,
সেই তব নিজ দান বহিয়া আনিনু তব দ্বারে,
                তুমি লও চিনে।
 
হে চরম, এরই গন্ধে তোমারি আনন্দ এল মিশে,
               বুঝেও তখন বুঝি নি সে।
তব লিপি বর্ণে বর্ণে লেখা ছিল এরই পাতে পাতে,
তাই নিয়ে গোপনে সে এসেছিল তোমারে চিনাতে,
               কিছু যেন জেনেছি আভাসে।
আজিকে সন্ধ্যায় যবে সব শব্দ হল অবসান
আমার ধেয়ান হতে জাগিয়া উঠিছে এরই গান
                তোমার আকাশে।
<|endoftext|>
<|startoftext|>


উদাস হাওয়ার পথে পথে
          মুকুলগুলি ঝরে,
কুড়িয়ে নিয়ে এনেছি তাই
          লহো করুণ করে।
         যখন যাব চলে
          ফুটবে তোমার কোলে,
মালা গাঁথার আঙুল যেন
          আমার স্মরণ করে।
ও হাতখানি হাতে নিয়ে
         বসব তোমার পাশে
          ফুল-বিছানো ঘাসে,
কানাকানিরসাক্ষী রইবে তারা।
         বউ-কথা-কও ডাকবে তন্দ্রাহারা।
স্মৃতির ডালায় রইবে আভাসগুলি
          কালকে দিনের তরে।
         শিরীষ-পাতায় কাঁপবে আলো
                   নীরব দ্বিপ্রহরে।
<|endoftext|>
<|startoftext|>


উপর আকাশে সাজানো তড়িৎ-আলো--
         নিম্নে নিবিড় অতিবর্বর কালো
ভূমিগর্ভের রাতে--
      ক্ষুধাতুর আর ভূরিভোজীদের
                    নিদারুণ সংঘাতে
         ব্যাপ্ত হয়েছে পাপের দুর্দহন,
         সভ্যনামিক পাতালে যেথায়
                       জমেছে লুটের ধন।
         দুঃসহ তাপে গর্জি উঠিল
                       ভূমিকম্পের রোল,
         জয়তোরণের ভিত্তিভূমিতে
                       লাগিল ভীষণ দোল।
         বিদীর্ণ হল ধনভাণ্ডারতল,
         জাগিয়া উঠিছে গুপ্ত গুহার
                       কালীনাগিনীর দল।
          দুলিছে বিকট ফণা,
         বিষনিশ্বাসে ফুঁসিছে অগ্নিকণা।
                 নিরর্থ হাহাকারে
         দিয়ো না দিয়ো না অভিশাপ বিধাতারে।
                   পাপের এ সঞ্চয়      
             সর্বনাশের পাগলের হাতে
                       আগে হয়ে যাক ক্ষয়।
           বিষম দুঃখে ব্রণের পিণ্ড
                   বিদীর্ণ হয়ে, তার
          কলুষপুঞ্জ ক'রে দিক উদগার।
         ধরার বক্ষ চিরিয়া চলুক
                   বিজ্ঞানী হাড়গিলা,
          রক্তসিক্ত লুব্ধ নখর
                   একদিন হবে ঢিলা।
প্রতাপের ভোজে আপনারে যারা বলি করেছিল দান
          সে-দুর্বলের দলিত পিষ্ট প্রাণ
                   নরমাংসাশী করিতেছে কাড়াকাড়ি,
                       ছিন্ন করিছে নাড়ী।
তীক্ষ্ণ দশনে টানাছেঁড়া তারি দিকে দিকে যায় ব্যেপে
                        রক্তপঙ্কে ধরার অঙ্ক লেপে।
                   সেই বিনাশের প্রচণ্ড মহাবেগে
         একদিন শেষে বিপুলবীর্য শান্তি উঠিবে জেগে।
                     মিছে করিব না ভয়,
               ক্ষোভ জেগেছিল তাহারে করিব জয়।
              জমা হয়েছিল আরামের লোভে
                                 দুর্লভতার রাশি,
              লাগুক তাহাতে লাগুক আগুন--
                       ভস্মে ফেলুক গ্রাসি।
          ঐ দলে দলে ধার্মিক ভীরু
                        কারা চলে গির্জায়
                       চাটুবাণী দিয়ে ভুলাইতে দেবতায়।
          দীনাত্মাদের বিশ্বাস, ওরা
                         ভীত প্রার্থনারবে
                      শান্তি আনিবে ভবে।
          কৃপণ পূজায় দিবে নাকো কড়িকড়া।
                       থলিতে ঝুলিতে কষিয়া আঁটিবে
                                   শত শত দড়িদড়া।
                       শুধু বাণীকৌশলে
                              জিনিবে ধরণীতলে।
                       স্তূপাকার লোভ
                                 বক্ষে রাখিয়া জমা
                       কেবল শাস্ত্রমন্ত্র পড়িয়া
                                 লবে বিধাতার ক্ষমা।
          সবে না দেবতা হেন অপমান
                    এই ফাঁকি ভক্তির।
          যদি এ ভুবনে থাকে আজো তেজ
                          কল্যাণশক্তির
          ভীষণ যজ্ঞে প্রায়শ্চিত্ত
                    পূর্ণ করিয়া শেষে
          নূতন জীবন নূতন আলোকে
                    জাগিবে নূতন দেশে।
<|endoftext|>
<|startoftext|>


উপরে যাবার সিঁড়ি,
             তারি নীচে দক্ষিণের বারান্দায়
                 নীলমণি মাস্টারের কাছে
                     সকালে পড়তে হত ইংলিশ রীডার।
  ভাঙা পাঁচিলের কাছে ছিল মস্ত তেঁতুলের গাছ।
                     ফল পাকবার বেলা।
ডালে ডালে ঝপাঝপ বাঁদরের হ'ত লাফালাফি।
      ইংরেজি বানান ছেড়ে দুই চক্ষু ছুটে যেত
                 লেজ-দোলা বাঁদরের দিকে।
      সেই উপলক্ষে--
আমার বুদ্ধির সঙ্গে রাঙামুখো বাঁদরের
             নির্ভেদ নির্ণয় করে
                 মাস্টার দিতেন কানমলা।
 
ছুটি হলে পরে
      শুরু হত আমার মাস্টারি
                 উদ্ভিদ্‌-মহলে।
      ফলসা চালতা ছিল, ছিল সার-বাঁধা
                 সুপুরির গাছ।
অনাহূত জন্মেছিল কী করে কুলের এক চারা
      বাড়ির গা ঘেঁষে;
  সেটাই আমার ছাত্র ছিল।
      ছড়ি দিয়ে মারতেম তাকে।
  বলতেম, "দেখ্‌ দেখি বোকা,
      উঁচু ফলসার গাছে ফল ধরে গেল--
কোথাকার বেঁটে কুল উন্নতির উৎসাহই নেই।'
      শুনেছি বাবার মুখে যত উপদেশ
তার মধ্যে বার বার "উন্নতি' কথাটা শোনা যেত।
             ভাঙা বোতলের ঝুড়ি বেচে
      শেষকালে কে হয়েছে লক্ষপতি ধনী
                 সেই গল্প শুনে শুনে
উন্নতি যে কাকে বলে দেখেছি সুস্পষ্ট তার ছবি।
             বড়ো হওয়া চাই--
অর্থাৎ, নিতান্ত পক্ষে হতে হবে বাজিদপুরের
      ভজু মল্লিকের জুড়ি।
  ফলসার ফলে ভরা গাছ
বাগান-মহলে সেই ভজু মহাজন।
      চারাটাকে রোজ বোঝাতেম,
  ওরই মতো বড়ো হতে হবে।
কাঠি দিয়ে মাপি তাকে এবেলা ওবেলা--
      আমারি কেবল রাগ বাড়ে,
             আর কিছু বাড়ে না তো।
সেই কাঠি দিয়ে তাকে মারি শেষে সপাসপ্‌ জোরে--
      একটু ফলে নি তাতে ফল।
                 কান-মলা যত দিই
             পাতাগুলো ম'লে ম'লে,
                     ততই উন্নতি তার কমে।
 
এ দিকে ছিলেন বাবা ইন্‌কম্‌-ট্যাক্সো-কালেক্টার,
             বদলি হলেন
                 বর্ধমান ডিভিজনে।
      উচ্চ ইংরেজির স্কুলে পড়া শুরু করে
                     উচ্চতার পূর্ণ পরিণতি
                         কোলকাতা গিয়ে।
                 বাবার মৃত্যুর পরে সেক্রেটারিয়েটে
                     উন্নতির ভিত্তি ফাঁদা গেল।
             বহুকষ্টে বহু ঋণ করে
                     বোনের দিয়েছি বিয়ে।
             নিজের বিবাহ প্রায় টার্মিনসে এল
                     আগামী ফাল্গুন মাসে নবমী তিথিতে।
      নববসন্তের হাওয়া ভিতরে বাইরে
                 বইতে আরম্ভ হল যেই
                     এমন সময়ে, রিডাক্‌শান্‌।
                 পোকা-খাওয়া কাঁচা ফল
                     বাইরেতে দিব্যি টুপ্‌টুপে,
                         ঝুপ্‌ করে খসে পড়ে
                             বাতাসের এক দমকায়,
                            আমার সে দশা।
      বসন্তের আয়োজনে যে একটু ত্রুটি হল
                 সে কেবল আমারি কপালে।
      আপিসের লক্ষ্মী ফিরালেন মুখ,
             ঘরের লক্ষ্মীও
                 স্বর্ণকমলের খোঁজে অন্যত্র হলেন নিরুদ্দেশ।
      সার্টিফিকেটের তাড়া হাতে,
             শুক্‌নো মুখ,
                 চোখ গেছে বসে,
                     তুবড়ে গিয়েছে পেট,
                         জুতোটার তলা ছেঁড়া,
                             দেহের বর্ণের সঙ্গে চাদরের
                            ঘুচে গেছে বর্ণভেদ--
      ঘুরে মরি বড়োলোকদের দ্বারে।
                     এমন সময় চিঠি এল
                         ভজু মহাজন
                     দেনায় দিয়েছে ক্রোক ভিটেবাড়িখানা।
 
    বাড়ি গিয়ে উপরের ঘরে
জানলা খুলতে সেটা ডালে ঠেকে গেল।
        রাগ হল মনে--
ঠেলাঠেলি করে দেখি,
               আরে আরে ছাত্র যে আমার!
        শেষকালে বড়োই তো হল,
                   উন্নতির প্রত্যক্ষ প্রমাণ দিলে
        ভজু মল্লিকেরই মতো আমার দুয়ারে দিয়ে হানা।
<|endoftext|>
<|startoftext|>


উপরে স্রোতের ভরে ভাসে চরাচর
নীল সমুদ্রের 'পরে নৃত্য ক'রে সারা।
কোথা হতে ঝরে যেন অনন্ত নির্ঝর,
ঝরে আলোকের কণা রবি শশী তারা।
ঝরে প্রাণ, ঝরে গান, ঝরে প্রেমধারা--
পূর্ণ করিবারে চায় আকাশ সাগর।
সহসা কে ডুবে যায় জলবিম্ব-পারা--
দুয়ে একটি আলো-রেখা যায় মিলাইয়া,
তখন ভাবিতে বসি কোথায় কিনারা--
কোন্‌ অতলের পানে ধাই তলাইয়া!
নিম্নে জাগে সিন্ধুগর্ভ স্তব্ধ অন্ধকার।
কোথা নিবে যায় আলো, থেমে যায় গীত--
কোথা চিরদিন তরে অসীম আড়াল!
কোথায় ডুবিয়া গেছে অনন্ত অতীত!
<|endoftext|>
<|startoftext|>


৯৫
উষা একা একা আঁধারের দ্বারে ঝংকারে বীণাখানি,
যেমনি সূর্য বাহিরিয়া আসে মিলায় ঘোমটা টানি॥
<|endoftext|>
<|startoftext|>


ঊর্মি, তুমি চঞ্চলা
      নৃত্য দোলায় দাও দোলা,
বাতাস আসে কী উচ্ছ্বাসে--
      তরণী হয় পথ-ভোলা।




<|endoftext|>
<|startoftext|>


উৎসবের রাত্রিশেষে
          মৃৎপ্রদীপ হায়
         তারকার মৈত্রী ছেড়ে
          মৃত্তিকারে চায়।
<|endoftext|>
<|startoftext|>




ঊষার কলকাকলিতে
         মুখর তব প্রাণ
জাগাবে দিন সভাতলে
         আলোর জয়গান।
<|endoftext|>
<|startoftext|>


ঋষি কবি বলেছেন--
ঘুরলেন তিনি আকাশ পৃথিবী,
শেষকালে এসে দাঁড়ালেন
প্রথমজাত অমৃতের সম্মুখে।
কে এই প্রথমজাত অমৃত,
কী নাম দেব তাকে?
তাকেই বলি নবীন,
সে নিত্যকালের।
কত জরা কত মৃত্যু
বারে বারে ঘিরল তাকে চারদিকে,
সেই কুয়াশার মধ্যে থেকে
বারে বারে সে বেরিয়ে এল,
প্রতিদিন ভোরবেলার আলোতে
ধ্বনিত হল তার বাণী--
"এই আমি প্রথমজাত অমৃত।"
দিন এগোতে থাকে,
তপ্ত হয়ে ওঠে বাতাস,
আকাশ আবিল হয়ে ওঠে ধুলোয়,
বৃদ্ধ সংসারের কর্কশ কোলাহল
আবর্তিত হতে থাকে
দূর হতে দূরে।
কখন দিন আসে আপন শেষপ্রান্তে,
থেমে যায় তাপ,
নেমে যায় ধুলো,
শান্ত হয় কর্কশ কণ্ঠের পরিণামহীন বচসা,
আলোর যবনিকা সরে যায়
দিক্‌সীমার অন্তরালে।
অন্তহীন নক্ষত্রলোকে,
ম্লানিহীন অন্ধকারে
জেগে ওঠে বাণী--
"এই আমি প্রথমজাত অমৃত।"
শতাব্দীর পর শতাব্দী
আপনাকে ঘোষণা করে
মানুষের তপস্যায়;
সে-তপস্যা
ক্লান্ত হয়,
হোমাগ্নি যায় নিবে,
মন্ত্র হয় অর্থহীন,
জীর্ণ সাধনার শতছিদ্র মলিন আচ্ছাদন
ম্রিয়মাণ শতাব্দীকে ফেলে ঢেকে।
অবশেষে কখন
শেষ সূর্যাস্তের তোরণদ্বারে
নিঃশব্দচরণে আসে
যুগান্তের রাত্রি,
অন্ধকারে জপ করে শান্তিমন্ত্র
শবাসনে সাধকের মতো।
বহুবর্ষব্যাপী প্রহর যায় চলে,
নবযুগের প্রভাত
শুভ্র শঙ্খ হাতে
দাঁড়ায় উদয়াচলের স্বর্ণশিখরে,
দেখা যায়,
তিমিরধারায় ক্ষালন করেছে কে
ধূলিশায়ী শতাব্দীর আবর্জনা;
ব্যাপ্ত হয়েছে অপরিসীম ক্ষমা
অন্তর্হিত অপরাধের
কলঙ্কচিহ্নের 'পরে।
পেতেছে শান্ত জ্যোতির আসন
প্রথমজাত অমৃত।
বালক ছিলেম,
নবীনকে তখন দেখেছি আনন্দিত চোখে
ধরণীর সবুজে,
আকাশের নীলিমায়।
দিন এগোল।
চলল জীবনযাত্রার রথ
এ-পথে ও-পথে।
ক্ষুব্ধ অন্তরের তাপতপ্ত নিঃশ্বাস।
শুকনো পাতা ওড়াল দিগন্তে।
চাকার বেগে
বাতাস ধুলায় হল নিবিড়।
আকাশচর কল্পনা
উড়ে গেল মেঘের পথে,
ক্ষুধাতুর কামনা
মহ্যাহ্নের রৌদ্রে
ঘুরে বেড়াল ধরাতলে
ফলের বাগানে ফসলের খেতে
আহূত অনাহূত।
আকাশে পৃথিবীতে
এ জন্মের ভ্রমণ হল সারা
পথে বিপথে।
আজ এসে দাঁড়ালেম
প্রথমজাত অমৃতের সম্মুখে।
<|endoftext|>
<|startoftext|>


এ অসীম গগনের তীরে
          মৃৎকণা জানি ধরণীরে।
<|endoftext|>
<|startoftext|>


এ আমার শরীরের শিরায় শিরায়
যে প্রাণ-তরঙ্গমালা রাত্রিদিন ধায়
সেই প্রাণ ছুটিয়াছে বিশ্বদিগ্‌বিজয়ে,
সেই প্রাণ অপরূপ ছন্দে তালে লয়ে
নাচিছে ভুবনে; সেই প্রাণ চুপে চুপে
বসুধার মৃত্তিকার প্রতি রোমকূপে
লক্ষ লক্ষ তৃণে তৃণে সঞ্চারে হরষে,
বিকাশে পল্লবে পুষ্পে-- বরষে বরষে
বিশ্বব্যাপী জন্মমৃত্যুসমুদ্রদোলায়
দুলিতেছে অন্তহীন জোয়ার-ভাঁটায়।
করিতেছি অনুভব, সে অনন্ত প্রাণ
অঙ্গে অঙ্গে আমারে করেছে মহীয়ান।
সেই যুগযুগান্তের বিরাট স্পন্দন
আমার নাড়ীতে আজি করিছে নর্তন।
<|endoftext|>
<|startoftext|>


এ আমির আবরণ সহজে স্খলিত হয়ে যাক;
চৈতন্যের শুভ্র জ্যোতি
ভেদ করি কুহেলিকা
সত্যের অমৃত রূপ করুক প্রকাশ।
সর্বমানুষের মাঝে
এক চিরমানবের আনন্দকিরণ
চিত্তে মোর হোক বিকীরিত।
সংসারের ক্ষুব্ধতার স্তব্ধ ঊর্ধ্বলোকে
নিত্যের যে শান্তিরূপ তাই যেন দেখে যেতে পারি,
জীবনের জটিল যা বহু নিরর্থক,
মিথ্যার বাহন যাহা সমাজের কৃত্রিম মূল্যেই,
তাই নিয়ে কাঙালের অশান্ত জনতা
দূরে ঠেলে দিয়ে
এ জন্মের সত্য অর্থ স্পষ্ট চোখে জেনে যাই যেন
সীমা তার পেরোবার আগে।
<|endoftext|>
<|startoftext|>


এ কথা জানিতে তুমি, ভারত-ঈশ্বর শা-জাহান,
কালস্রোতে ভেসে যায় জীবন যৌবন ধন মান।
          শুধু তব অন্তরবেদনা
চিরন্তন হয়ে থাক্‌ সম্রাটের ছিল এ সাধনা।
          রাজশক্তি বজ্র সুকঠিন
সন্ধ্যারক্তরাগসম তন্দ্রাতলে হয় হোক লীন,
          কেবল একটি দীর্ঘশ্বাস
নিত্য-উচ্ছ্বসিত হয়ে সকরুণ করুক আকাশ
          এই তব মনে ছিল আশ।
          হীরা মুক্তামানিক্যের ঘটা
যেন শূন্য দিগন্তের ইন্দ্রজাল ইন্দ্রধনুচ্ছটা
          যায় যদি লুপ্ত হয়ে যাক,
              শুধু থাক্‌
          একবিন্দু নয়নের জল
         কালের কপোলতলে শুভ্র সমুজ্জ্বল
              এ তাজমহল।
 
         হায় ওরে মানবহৃদয়,
          বার বার
         কারো পানে ফিরে চাহিবার
          নাই যে সময়,
          নাই নাই।
জীবনের খরস্রোতে ভাসিছ সদাই
         ভুবনের ঘাটে ঘাটে--
   এক হাটে লও বোঝা, শূন্য করে দাও অন্য হাটে।
         দক্ষিণের মন্ত্রগুঞ্জরণে
              তব কুঞ্জবনে
         বসন্তের মাধবীমঞ্জরী
         যেই ক্ষণে দেয় ভরি
          মালঞ্চের চঞ্চল অঞ্চল,
বিদায় গোধূলি আসে ধুলায় ছড়ায়ে ছিন্নদল।
          সময় যে নাই;
         আবার শিশিররাত্রে তাই
    নিকুঞ্জে ফুটায়ে তোল নব কুন্দরাজি
সাজাইতে হেমন্তের অশ্রুভরা আনন্দের সাজি।
 
              হায় রে হৃদয়,
              তোমার সঞ্চয়
দিনান্তে নিশান্তে শুধু পথপ্রান্তে ফেলে যেতে হয়।
         নাই নাই, নাই যে সময়।
         হে সম্রাট, তাই তব শঙ্কিত হৃদয়
         চেয়েছিল করিবারে সময়ের হৃদয় হরণ
                                 সৌন্দর্যে ভুলায়ে।
                          কণ্ঠে তার কী মালা দুলায়ে
                                    করিলে বরণ
রূপহীন মরণেরে মৃত্যুহীন অপরূপ সাজে।
                                 রহে না যে
                            বিলাপের অবকাশ
                                 বারো মাস,
              তাই তব অশান্ত ক্রন্দনে
চিরমৌন জাল দিয়ে বেঁধে দিলে কঠিন বন্ধনে।
              জ্যোৎস্নারাতে নিভৃত মন্দিরে
                                 প্রেয়সীরে
              যে-নামে ডাকিতে ধীরে ধীরে
সেই কানে-কানে ডাকা রেখে গেলে এইখানে
                                 অনন্তের কানে।
                      প্রেমের করুণ কোমলতা
                                 ফুটিল তা
          সৌন্দর্যের পুষ্পপুঞ্জে প্রশান্ত পাষাণে।
                            হে সম্রাট কবি,
              এই তব হৃদয়ের ছবি,
                        এই তব নব মেঘদূত,
                                 অপূর্ব অদ্ভুত
                                      ছন্দে গানে
          উঠিয়াছে অলক্ষের পানে
          যেথা তব বিরহিণী  প্রিয়া
              রয়েছে মিশিয়া
          প্রভাতের অরুণ-আভাসে,
         ক্লান্তসন্ধ্যা দিগন্তের করুণ নিশ্বাসে,
         পূর্ণিমায় দেহহীন চামেলির লাবণ্যবিলাসে,
              ভাষার অতীত তীরে
কাঙাল নয়ন যেথা দ্বার হতে আসে ফিরে ফিরে।
          তোমার সৌন্দর্যদূত যুগ যুগ ধরি
                   এড়াইয়া কালের প্রহরী
                         চলিয়াছে বাক্যহারা এই বার্তা নিয়া
                     "ভুলি নাই, ভুলি নাই, ভুলি নাই প্রিয়া।"
 
              চলে গেছ তুমি আজ
                         মহারাজ;
          রাজ্য তব স্বপ্নসম গেছে ছুটে,
              সিংহাসন গেছে টুটে;
                                 তব সৈন্যদল
          যাদের চরনভরে ধরণী করিত টলমল
              তাহাদের স্মৃতি আজ বায়ুভরে
              উড়ে যায় দিল্লীর পথের ধূলি-'পরে।
                         বন্দীরা গাহে না গান;
          যমুনা-কল্লোলসাথে নহবত মিলায় না তান;
              তব পুরসুন্দরীর নূপুরনিক্কণ
                    ভগ্ন প্রাসাদের কোণে
                    ম'রে গিয়ে ঝিল্লীস্বনে
                                 কাঁদায় রে নিশার গগন।
                    তবুও তোমার দূত অমলিন,
                                 শ্রান্তিক্লান্তিহীন,
                        তুচ্ছ করি রাজ্য-ভাঙাগড়া,
                         তুচ্ছ করি জীবনমৃত্যুর ওঠাপড়া,
                                 যুগে যুগান্তরে
                                 কহিতেছে একস্বরে
                               চিরবিরহীর বাণী নিয়া
                "ভুলি নাই, ভুলি নাই, ভুলি নাই প্রিয়া।"
 
         মিথ্যা কথা-- কে বলে যে ভোল নাই।
          কে বলে রে খোল নাই
              স্মৃতির পিঞ্জরদ্বার।
                 অতীতের চির অস্ত-অন্ধকার
         আজিও হৃদয় তব রেখেছে বাঁধিয়া?
          বিস্মৃতির মুক্তিপথ দিয়া
              আজিও সে হয় নি বাহির?
                      সমাধিমন্দির
              এক ঠাঁই রহে চিরস্থির;
                         ধরায় ধুলায় থাকি
         স্মরণের আবরণে মরণেরে যত্নে রাখে ঢাকি।
          জীবনেরে কে রাখিতে পারে।
         আকাশের প্রতি তারা ডাকিছে তাহারে।
              তার নিমন্ত্রণ লোকে লোকে
          নব নব পূর্বাচলে  আলোকে আলোকে।
                    স্মরণের গ্রন্থি টুটে
                    সে যে যায় ছুটে
                     বিশ্বপথে বন্ধনবিহীন।
         মহারাজ, কোনো মহারাজ্য কোনোদিন
                   পারে নাই তোমারে ধরিতে;
         সমুদ্রস্তনিত পৃথ্বী, হে বিরাট, তোমারে ভরিতে
                     নাহি পারে--
              তাই এ-ধরারে
জীবন-উৎসব-শেষে দুই পায়ে ঠেলে
          মৃৎপাত্রের মতো যাও ফেলে।
         তোমার কীর্তির চেয়ে তুমি যে মহৎ,
          তাই তব জীবনের রথ
         পশ্চাতে ফেলিয়া যায় কীর্তিরে তোমার
          বারম্বার।
              তাই
         চিহ্ন তব পড়ে আছে, তুমি হেথা নাই।
              যে প্রেম সম্মুখপানে
          চলিতে চালাতে নাহি জানে,
         যে প্রেম পথের মধ্যে  পেতেছিল নিজ সিংহাসন,
                   তার বিলাসের সম্ভাষণ
         পথের ধুলার মতো জড়ায়ে ধরেছে তব পায়ে,
                    দিয়েছ তা ধূলিরে ফিরায়ে।
                  সেই তব পশ্চাতের পদধূলি-'পরে
                         তব চিত্ত হতে বায়ুভরে
                            কখন সহসা
         উড়ে পড়েছিল বীজ জীবনের মাল্য হতে খসা।
              তুমি চলে গেছ দূরে
              সেই বীজ অমর অঙ্কুরে
                    উঠেছে অম্বরপানে,
                               কহিছে গম্ভীর গানে--
                                 "যত দূর চাই
                          নাই নাই সে পথিক নাই।
         প্রিয়া তারে রাখিল না, রাজ্য তারে ছেড়ে দিল পথ
              রুধিল না সমুদ্র পর্বত।
                            আজি তার রথ
              চলিয়াছে রাত্রির আহ্বানে
                      নক্ষত্রের গানে
              প্রভাতের সিংহদ্বার পানে।
                               তাই
              স্মৃতিভারে আমি পড়ে আছি,
                         ভারমুক্ত সে এখানে নাই।'
<|endoftext|>
<|startoftext|>


এ কথা মানিব আমি, এক হতে দুই
কেমনে যে হতে পারে জানি না কিছুই।
কেমনে যে কিছু হয়, কেহ হয় কেহ,
কিছু থাকে কোনোরূপে, কারে বলে দেহ,
কারে বলে আত্মা মন, বুঝিতে না পেরে
চিরকাল নিরখিব বিশ্বজগতেরে
নিস্তব্ধ নির্বাক্‌ চিত্তে।
বাহিরে যাহার
কিছুতে নারিব যেতে আদি অন্ত তার,
অর্থ তার, তত্ত্ব তার, বুঝিব কেমনে
নিমেষের তরে? এই শুধু জানি মনে
সুন্দর সে, মহান সে, মহাভয়ংকর,
বিচিত্র সে, অজ্ঞেয় সে, মম মনোহর।
ইহা জানি, কিছুই না জানিয়া অজ্ঞাতে
নিখিলের চিত্তস্রোত ধাইছে তোমাতে।
<|endoftext|>
<|startoftext|>


এ কথা স্মরণে রাখা কেন গো কঠিন
তুমি আছ সব চেয়ে, আছ নিশিদিন,
আছ প্রতি ক্ষণে--আছ দূরে, আছ কাছে,
যাহা-কিছু আছে, তুমি আছ ব'লে আছে।
যেমনি প্রবেশ আমি করি লোকালয়ে,
যখনি মানুষ আসে স্তুতিনিন্দা লয়ে--
লয়ে রাগ, লয়ে দ্বেষ, লয়ে গর্ব তার
অমনি সংসার ধরে পর্বত-আকার
আবরিয়া ঊর্ধ্বলোক; তরঙ্গিয়া উঠে
লাভজয় লোভক্ষোভ; নরের মুকুটে
যে হীরক জ্বলে তারি আলোক-ঝলকে
অন্য আলো নাহি হেরি দ্যুলোকে ভূলোকে।
মানুষ সম্মুখে এলে কেন সেই ক্ষণে
তোমার সম্মুখে আছি নাহি পড়ে মনে?
<|endoftext|>
<|startoftext|>


এ কথা সে কথা মনে আসে,
বর্ষাশেষে শরতের মেঘ যেন ফিরিছে বাতাসে।
কাজের বাঁধনহারা শূন্যে করে মিছে আনাগোনা;
কখনো রুপালি আঁকে, কখনো ফুটায়ে তোলে সোনা।
অদ্ভুত মূর্তি সে রচে দিগন্তের কোণে,
রেখার বদল করে পুনঃ পুনঃ যেন অন্যমনে।
বাষ্পের সে শিল্পকাজ যেন আনন্দের অবহেলা--
কোনোখানে দায় নেই, তাই তার অর্থহীন খেলা।
জাগার দায়িত্ব আছে, কাজ নিয়ে তাই ওঠাপড়া।
ঘুমের তো দায় নেই, এলোমেলো স্বপ্ন তাই গড়া।
মনের স্বপ্নের ধাত চাপা থাকে কাজের শাসনে,
বসিতে পায় না ছুটি স্বরাজ-আসনে।
যেমনি সে পায় ছাড়া খেয়ালে খেয়ালে করে ভিড়,
স্বপ্ন দিয়ে রচে যেন উড়ুক্ষু পাখির কোন্‌ নীড়।
আপনার মাঝে তাই পেতেছি প্রমাণ--
স্বপ্নের এ পাগলামি বিশ্বের আদিম উপাদান।
তাহারে দমনে রাখে, ধ্রুব করে সৃষ্টির প্রণালী
কর্তৃত্ব প্রচণ্ড বলশালী।
শিল্পের নৈপুণ্য এই উদ্দামেরে শৃঙ্খলিত করা,
অধরাকে ধরা।
<|endoftext|>
<|startoftext|>


এ কি তবে সবই সত্য
             হে আমার চিরভক্ত?
আমার চোখের বিজুলি-উজল আলোকে
হৃদয়ে তোমার ঝঞ্ঝার মেঘ ঝলকে,
              এ কি সত্য?
             আমার মধুর অধর, বধূর
            নবলাজসম রক্ত,
            হে আমার চিরভক্ত,
              এ কি সত্য?
 
চিরমন্দার ফুটেছে আমার মাঝে কি?
চরণে আমার বীণাঝংকার বাজে কি?
              এ কি সত্য?
নিশির শিশির ঝরে কি আমারে হেরিয়া?
প্রভাত-আলোকে পুলক আমারে ঘেরিয়া,
                   এ কি সত্য?
          তপ্তকপোলপরশে অধীর
                 সমীর মদিরমত্ত,
                 হে আমার চিরভক্ত,
                   এ কি সত্য?
 
কালো কেশপাশে দিবস লুকায়ে আঁধারে,
মরণবাঁধন মোর দুই ভুজে বাঁধা রে,
                   এ কি সত্য?
ভুবন মিলায়ে মোর অঞ্চলখানিতে,
বিশ্ব নীরব মোর কণ্ঠের বাণীতে,
              এ কি সত্য?
             ত্রিভুবন লয়ে শুধু আমি আছি,
            আছে মোর অনুরক্ত,
            হে আমার চিরভক্ত,
              এ কি সত্য?
 
তোমার প্রণয় যুগে যুগে মোর লাগিয়া
জগতে জগতে ফিরিতেছিল কি জাগিয়া?
                   এ কি সত্য?
আমার বচনে নয়নে অধরে অলকে
চিরজনমের বিরাম লভিলে পলকে,
                   এ কি সত্য?
          মোর সুকুমার ললাটফলকে
                 লেখা অসীমের তত্ত্ব,
                 হে আমার চিরভক্ত,
                   এ কি সত্য?
<|endoftext|>
<|startoftext|>


এ কী অকৃতজ্ঞতার বৈরাগ্যপ্রলাপ ক্ষণে ক্ষণে
বিকারের রোগীসম অকস্মাৎ ছুটে যেতে চাওয়া
আপনার আবেষ্টন হতে।
 
                      ধন্য এ জীবন মোর--
এই বাণী গাব আমি, প্রভাতে প্রথম-জাগা পাখি
যে সুরে ঘোষণা করে আপনাতে আনন্দ আপন।
দুঃখ দেখা দিয়েছিল, খেলায়েছি দুঃখনাগিনীরে
ব্যথার বাঁশির সুরে। নানা রন্ধ্রে প্রাণের ফোয়ারা
করিয়াছি উৎসারিত অন্তরের নানা বেদনায়।
এঁকেছি বুকের রক্তে মানসীর ছবি বারবার
ক্ষণিকের পটে, মুছে গেছে রাত্রির শিশিরজলে,
মুছে গেছে আপনার আগ্রহস্পর্শনে--তবু আজো
আছে তারা সূক্ষ্মরেখা স্বপনের চিত্রশালা জুড়ে,
আছে তারা অতীতের শুষ্কমাল্যগন্ধে বিজড়িত।
কালের অঞ্জলি হতে ভ্রষ্ট কত অব্যক্ত মাধুরী
রসে পূর্ণ করিয়াছে থরে থরে মনের বাতাস,
প্রভাত-আকাশ যথা চেনা-অচেনার বহু সুরে
কূজনে গুঞ্জনে ভরা। অনভিজ্ঞ নবকৈশোরের
কম্পমান হাত হতে স্খলিত প্রথম বরমালা
কণ্ঠে ওঠে নাই, তাই আজিও অক্লিষ্ট অমলিন
আছে তার অস্ফুট কলিকা। সমস্ত জীবন মোর
তাই দিয়ে পুষ্পমুকুটিত। পেয়েছি যা অযাচিত
প্রেমের অমৃতরস, পাই নি যা বহু সাধনায়--
দুই মিশেছিল মোর পীড়িত যৌবনে। কল্পনায়
বাস্তবে মিশ্রিত, সত্যে ছলনায়, জয়ে পরাজয়ে,
বিচিত্রিত নাট্যধারা বেয়ে, আলোকিত রঙ্গমঞ্চে
প্রচ্ছন্ন নেপথ্যভূমে, সুগভীর সৃষ্টিরহস্যের
যে প্রকাশ পর্বে পর্বে পর্যায়ে পর্যায়ে উদ্‌বারিত
আমার জীবনরচনায়, তাহারে বাহন করি
স্পর্শ করেছিল মোরে কতদিন জাগরণক্ষণে
অপরূপ অনিবর্চনীয়। আজি বিদায়ের বেলা
স্বীকার করিব তারে, সে আমার বিপুল বিস্ময়।
গাব আমি, হে জীবন, অস্তিত্বের সারথি আমার,
বহু রণক্ষেত্র তুমি করিয়াছ পার, আজি লয়ে যাও
মৃত্যুর সংগ্রামশেষে নবতর বিজয়যাত্রার।
<|endoftext|>
<|startoftext|>


এ কী কৌতুক নিত্যনূতন
    ওগো কৌতুকময়ী,
আমি যাহা কিছু চাহি বলিবারে
    বলিতে দিতেছ কই।
অন্তরমাঝে বসি অহরহ
মুখ হতে তুমি ভাষা কেড়ে লহ,
মোর কথা লয়ে তুমি কথা কহ
    মিশায়ে আপন সুরে।
কী বলিতে চাই সব ভুলে যাই,
তুমি যা বলাও আমি বলি তাই,
সংগীতস্রোতে কূল নাহি পাই,
    কোথা ভেসে যাই দূরে।
বলিতেছিলাম বসি এক ধারে
আপনার কথা আপন জনারে,
শুনাতেছিলাম ঘরের দুয়ারে
    ঘরের কাহিনী যত--
তুমি সে ভাষারে দহিয়া অনলে
ডুবায়ে ভাসায়ে নয়নের জলে
নবীন প্রতিমা নব কৌশলে
    গড়িলে মনের মতো।
 
সে মায়ামুরতি কী কহিছে বাণী,
কোথাকার ভাব কোথা নিলে টানি--
আমি চেয়ে আছি বিস্ময়ে মানি
    রহস্যে নিমগন।
এ যে সংগীত কোথা হতে উঠে,
এ যে লাবণ্য কোথা হতে ফুটে,
এ যে ক্রন্দন কোথা হতে টুটে
    অন্তরবিদারণ।
নূতন ছন্দ অন্ধের প্রায়
ভরা আনন্দে ছুটে চলে যায়,
নূতন বেদনা বেজে উঠে তায়
    নূতন রাগিণীভরে।
যে কথা ভাবি নি বলি সেই কথা,
যে ব্যথা বুঝি না জাগে সেই ব্যথা,
জানি না এনেছি কাহার বারতা
    কারে শুনাবার তরে।
কে কেমন বোঝে অর্থ তাহার,
কেহ এক বলে কেহ বলে আর,
আমারে শুধায় বৃথা বার বার
    দেখে তুমি হাস বুঝি।
কে গো তুমি, কোথা রয়েছ গোপনে,
    আমি মরিতেছি খুঁজি।
 
এ কী কৌতুক নিত্যনূতন
    ওগো কৌতুকময়ী।
যে দিকে পান্থ চাহে চলিবারে
    চলিতে দিতেছ কই।
গ্রামের যে পথ ধায় গৃহপানে,
চাষিগণ ফিরে দিবা-অবসানে,
গোঠে ধায় গোরু, বধূ জল আনে
    শত বার যাতায়াতে,
একদা প্রথম প্রভাতবেলায়
সে পথে বাহির হইনু হেলায়--
মনে ছিল, দিন কাজে ও খেলায়
    কাটায়ে ফিরিব রাতে।
পদে পদে তুমি ভুলাইলে দিক,
কোথা যাব আজি নাহি পাই ঠিক,
ক্লান্তহৃদয় ভ্রান্ত পথিক
    এসেছি নূতন দেশে।
কখনো উদার গিরির শিখরে
কভু বেদনার তমোগহ্বরে
চিনি না যে পথ সে পথের 'পরে
    চলেছি পাগল-বেশে।
কভু বা পন্থ গহন জটিল,
কভু পিচ্ছল ঘনপঙ্কিল,
কভু সংকটছায়াশঙ্কিল,
    বঙ্কিম দুরগম--
খরকণ্টকে ছিন্ন চরণ,
ধুলায় রৌদ্রে মলিন বরন,
আশেপাশে হতে তাকায় মরণ
    সহসা লাগায় ভ্রম।
তারি মাঝে বাঁশি বাজিছে কোথায়,
কাঁপিছে বক্ষ সুখে ব্যথায়,
তীব্র তপ্ত দীপ্ত নেশায়
    চিত্ত মাতিয়া উঠে।
কোথা হতে আসে ঘন সুগন্ধ,
কোথা হতে বায়ু বহে আনন্দ,
চিন্তা ত্যজিয়া পরান অন্ধ
    মৃত্যুর মুখে ছুটে।
 
খেপার মতন কেন এ জীবন,
অর্থ কী তার, কোথা এ ভ্রমণ,
চুপ করে থাকি শুধায় যখন--
    দেখে তুমি হাস বুঝি।
কে তুমি গোপনে চালাইছ মোরে
    আমি যে তোমারে খুঁজি।
 
রাখো কৌতুক নিত্যনূতন
    ওগো কৌতুকময়ী।
আমার অর্থ তোমার তত্ত্ব
    বলে দাও মোরে অয়ি।
আমি কি গো বীণাযন্ত্র তোমার,
ব্যথায় পীড়িয়া হৃদয়ের তার
মূর্ছনাভরে গীতঝংকার
    ধ্বনিছ মর্মমাঝে?
আমার মাঝারে করিছ রচনা
অসীম বিরহ, অপার বাসনা,
কিসের লাগিয়া বিশ্ববেদনা
    মোর বেদনায় বাজে?
মোর প্রেমে দিয়ে তোমার রাগিণী
কহিতেছ কোন্‌ অনাদি কাহিনী,
কঠিন আঘাতে ওগো মায়াবিনী
    জাগাও গভীর সুর।
হবে যবে তব লীলা-অবসান,
ছিঁড়ে যাবে তার, থেমে যাবে গান,
আমারে কি ফেলে করিবে প্রয়াণ
    তব রহস্যপুর?
জ্বেলেছ কি মোরে প্রদীপ তোমার
করিবারে পূজা কোন্‌ দেবতার
 
রহস্য-ঘেরা অসীম আঁধার
    মহামন্দিরতলে?
নাহি জানি তাই কার লাগি প্রাণ
মরিছে দহিয়া নিশিদিনমান,
যেন সচেতন বহ্নিসমান
    নাড়ীতে নাড়ীতে জ্বলে।
অর্ধনিশীথে নিভৃতে নীরবে
এই দীপখানি নিবে যাবে যবে
বুঝিবে কি, কেন এসেছিনু ভবে,
    কেন জ্বলিলাম প্রাণে?
কেন নিয়ে এলে তব মায়ারথে
তোমার বিজন নূতন এ পথে,
কেন রাখিলে না সবার জগতে
    জনতার মাঝখানে?
জীবন-পোড়ানো এ হোম-অনল
সেদিন কি হবে সহসা সফল?
সেই শিখা হতে রূপ নির্মল
    বাহিরি আসিবে বুঝি!
সব জটিলতা হইবে সরল
    তোমারে পাইব খুঁজি।
 
ছাড়ি কৌতুক নিত্যনূতন
    ওগো কৌতুকময়ী,
জীবনের শেষে কী নূতন বেশে
    দেখা দিবে মোরে অয়ি!
চিরদিবসের মর্মের ব্যথা,
শত জনমের চিরসফলতা,
আমার প্রেয়সী, আমার দেবতা,
    আমার বিশ্বরূপী,
 
মরণনিশায় উষা বিকাশিয়া
শ্রান্তজনের শিয়রে আসিয়া
মধুর অধরে করুণ হাসিয়া
    দাঁড়াবে কি চুপিচুপি?
ললাট আমার চুম্বন করি
নব চেতনায় দিবে প্রাণ ভরি,
নয়ন মেলিয়া উঠিব শিহরি,
    জানি না চিনিব কি না--
শূন্য গগন নীলনির্মল,
নাহি রবিশশী গ্রহমণ্ডল,
না বহে পবন, নাই কোলাহল,
    বাজিছে নীরব বীণা--
অচল আলোকে রয়েছ দাঁড়ায়ে,
কিরণবসন অঙ্গ জড়ায়ে
চরণের তলে পড়িছে গড়ায়ে
    ছড়ায়ে বিবিধ ভঙ্গে।
গন্ধ তোমার ঘিরে চারি ধার,
উড়িছে আকুল কুন্তলভার,
নিখিল গগন কাঁপিছে তোমার
    পরশরসতরঙ্গে।
হাসিমাখা তব আনত দৃষ্টি
আমারে করিছে নূতন সৃষ্টি
অঙ্গে অঙ্গে অমৃতবৃষ্টি
    বরষি করুণাভরে।
নিবিড় গভীর প্রেম-আনন্দ
বাহুবন্ধনে করেছে বন্ধ,
মুগ্ধ নয়ন হয়েছে অন্ধ
    অশ্রুবাষ্পথরে।
নাহিকো অর্থ, নাহিকো তত্ত্ব,
নাহিকো মিথ্যা, নাহিকো সত্য,
 
আপনার মাঝে আপনি মত্ত--
    দেখিয়া হাসিবে বুঝি।
আমি হতে তুমি বাহিরে আসিবে,
    ফিরিতে হবে না খুঁজি।
 
যদি কৌতুক রাখ চিরদিন
    ওগো কৌতুকময়ী,
যদি অন্তরে লুকায়ে বসিয়া
    হবে অন্তরজয়ী,
তবে তাই হোক। দেবী, অহরহ
জনমে জনমে রহো তবে রহো,
নিত্যমিলনে নিত্যবিরহ
    জীবনে জাগাও প্রিয়ে।
নব নব রূপে-- ওগো রূপময়,
লুণ্ঠিয়া লহো আমার হৃদয়,
কাঁদাও আমারে, ওগো নির্দয়,
    চঞ্চল প্রেম দিয়ে।
কখনো হৃদয়ে কখনো বাহিরে,
কখনো আলোকে কখনো তিমিরে,
কভু বা স্বপনে কভু সশরীরে
    পরশ করিয়া যাবে--
বক্ষোবীণায় বেদনার তার
এইমতো পুন বাঁধিব আবার,
পরশমাত্রে গীতঝংকার
    উঠিবে নূতন ভাবে।
এমনি টুটিয়া মর্মপাথর
ছুটিবে আবার অশ্রুনিঝর,
জানি না খুঁজিয়া কী মহাসাগর
    বহিয়া চলিবে দূরে।
 
বরষ বরষ দিবসরজনী
অশ্রুনদীর আকুল সে ধ্বনি
রহিয়া রহিয়া মিশিবে এমনি
    আমার গানের সুরে।
যত শত ভুল করেছি এবার
সেইমতো ভুল ঘটিবে আবার--
ওগো মায়াবিনী, কত ভুলাবার
    মন্ত্র তোমার আছে!
আবার তোমারে ধরিবার তরে
ফিরিয়া মরিব বনে প্রান্তরে,
পথ হতে পথে, ঘর হতে ঘরে
    দুরাশার পাছে পাছে।
এবারের মতো পুরিয়া পরান
তীব্র বেদনা করিয়াছি পান,
সে সুরা তরল অগ্নিসমান
    তুমি ঢালিতেছ বুঝি!
আবার এমনি বেদনার মাঝে
    তোমারে ফিরিব খুঁজি।
<|endoftext|>
<|startoftext|>


এ ঘরে ফুরালো খেলা,
         এল দ্বার রুধিবার বেলা।
            বিলয়বিলীন দিনশেষে
    ফিরিয়া দাঁড়াও এসে
            যে ছিলে গোপনচর
                       জীবনের অন্তরতর।
         ক্ষণিক মুহূর্ততরে চরম আলোকে
             দেখে নিই স্বপ্নভাঙা চোখে;
         চিনে নিই, এ লীলার শেষ পরিচয়ে
কী তুমি ফেলিয়া গেলে, কী রাখিলে অন্তিম সঞ্চয়ে।
         কাছের দেখায় দেখা পূর্ণ হয় নাই,
             মনে-মনে ভাবি তাই--
         বিচ্ছেদের দূরদিগন্তের ভূমিকায়
  পরিপূর্ণ দেখা দিবে অস্তরবিরশ্মির রেখায়।
জানি না, বুঝিব কিনা প্রলয়ের সীমায় সীমায়
             শুভ্রে আর কালিমায়
         কেন এই আসা আর যাওয়া,
কেন হারাবার লাগি এতখানি পাওয়া।
         জানি না, এ আজিকার মুছে-ফেলা ছবি
আবার নূতন রঙে আঁকিবে কি তুমি, শিল্পীকবি।
<|endoftext|>
<|startoftext|>


এ চিকন তব লাবণ্য যবে দেখি
          মনে মনে ভাবি, এ কি
ক্ষণিকের 'পরে অসীমের বরদান,
         আড়ালে আবার ফিরে নেয় তারে
          দিন হলে অবসান।
একদা শিশিররাতে
         শতদল তার দল ঝরাইবে
          হেমন্তে হিমপাতে,
সেই যাত্রায় তোমারো মাধুরী
          প্রলয়ে লভিবে গতি।
এতই সহজে মহাশিল্পীর
          আপনার এত ক্ষতি
         কেমন করিয়া সয়,
         প্রকাশে বিনাশে বাঁধিয়া সূত্র
                       ক্ষয়ে নাহি মানে ক্ষয়।
         যে দান তাহার সবার অধিক দান
          মাটির পাত্রে সে পায় আপন স্থান।
                       ক্ষণভঙ্গুর দিনে
         নিমেষ-কিনারে বিশ্ব তাহারে
                       বিস্ময়ে লয় চিনে।
                   অসীম যাহার মূল্য সে-ছবি
                       সামান্য পটে আঁকি
          মুছে ফেলে দেয় লোলুপেরে দিয়ে ফাঁকি।
         দীর্ঘকালের ক্লান্ত আঁখির উপেক্ষা হতে তারে
                       সরায় অন্ধকারে।
         দেখিতে দেখিতে দেখে না যখন প্রাণ
          বিস্মৃতি আসি অবগুণ্ঠনে
                       রাখে তার সম্মান।
          হরণ করিয়া লয় তারে সচকিতে,
                   লুব্ধ হাতের অঙ্গুলি তারে
                       পারে না চিহ্ন দিতে।
<|endoftext|>
<|startoftext|>


এ জন্মের সাথে লগ্ন স্বপ্নের জটিল সূত্র যবে
ছিঁড়িল অদৃশ্য ঘাতে, সে মুহূর্তে দেখিনু সম্মুখে
অজ্ঞাত সুদীর্ঘ পথ অতিদূর নিঃসঙ্গের দেশে
নিরাসক্ত নির্মমের পানে। অকস্মাৎ মহা-একা
ডাক দিল একাকীরে প্রলয়তোরণচূড়া হতে।
অসংখ্য অপরিচিত জ্যোতিষ্কের নিঃশব্দতামাঝে
মেলিনু নয়ন; জানিলাম একাকীর নাই ভয়,
ভয় জনতার মাঝে; একাকীর কোনো লজ্জা নাই,
লজ্জা শুধু যেথা-সেথা যার-তার চক্ষুর ইঙ্গিতে।
বিশ্বসৃষ্টিকর্তা একা, সৃষ্টিকাজে আমার আহ্বান
বিরাট নেপথ্যলোকে তাঁর আসনের ছায়াতলে।
পুরাতন আপনার ধ্বংসোন্মুখ মলিন জীর্ণতা
ফেলিয়া পশ্চাতে, রিক্তহস্তে মোরে বিরচিতে হবে
নূতন জীবনচ্ছবি শূন্য দিগন্তের ভূমিকায়।
<|endoftext|>
<|startoftext|>




এ জীবনসূর্য যবে অস্তে গেল চলি,
হে বঙ্গজননী মোর, "আয় বৎস' বলি
খুলি দিলে অন্তঃপুরে প্রবেশদুয়ার,
ললাটে চুম্বন দিলে; শিয়রে আমার
জ্বালিলে অনন্ত দীপ। ছিল কণ্ঠে মোর
একখানি কণ্টকিত কুসুমের ডোর
সংগীতের পুরস্কার, তারি ক্ষতজ্বালা
হৃদয়ে জ্বলিতেছিল--তুলি সেই মালা
প্রত্যেক কণ্টক তার নিজ হস্তে বাছি
ধূলি তার ধুয়ে ফেলি শুভ্র মাল্যগাছি
গলায় পরায়ে দিয়ে লইলে বরিয়া
মোরে তব চিরন্তন সন্তান করিয়া।
অশ্রুতে ভরিয়া উঠি খুলিল নয়ন;
সহসা জাগিয়া দেখি, এ শুধু স্বপন!
<|endoftext|>
<|startoftext|>


এ জীবনে সুন্দরের পেয়েছি মধুর আশীর্বাদ,
মানুষের প্রীতিপাত্রে পাই তাঁরি সুধার আস্বাদ!
দুঃসহ দুঃখের দিনে
অক্ষত অপরাজিত আত্মারে লয়েছি আমি চিনে।
আসন্ন মৃত্যুর ছায়া যেদিন করেছি অনুভব
সেদিন ভয়ের হাতে হয় নি দুর্বল পরাভব।
মহত্তম মানুষের স্পর্শ হতে হই নি বঞ্চিত,
তাঁদের অমৃতবাণী অন্তরেতে করেছি সঞ্চিত।
জীবনের বিধাতার যে দাক্ষিণ্য পেয়েছি জীবনে
তাহারি স্মরণলিপি রাখিলাম সকৃতজ্ঞমনে।
<|endoftext|>
<|startoftext|>


        "এ তো বড়ো রঙ্গ' ছড়াটির অনুকরণে লিখিত
 
এ তো বড়ো রঙ্গ, জাদু, এ তো বড়ো রঙ্গ--
চার মিঠে দেখাতে পার যাব তোমার সঙ্গ।
             বরফি মিঠে, জিলাবি মিঠে, মিঠে শোন-পাপড়ি--
             তাহার অধিক মিঠে, কন্যা, কোমল হাতের চাপড়ি।
এ তো বড়ো রঙ্গ, জাদু, এ তো বড়ো রঙ্গ--
চার সাদা দেখাতে পার যাব তোমার সঙ্গ।
             ক্ষীর সাদা, নবনী সাদা, সাদা মালাই রাবড়ি--
             তাহার অধিক সাদা তোমার পষ্ট ভাষার দাবড়ি।
এ তো বড়ো রঙ্গ, জাদু, এ তো বড়ো রঙ্গ--
চার তিতো দেখাতে পার যাব তোমার সঙ্গ।
             উচ্ছে তিতো, পলতা তিতো, তিতো নিমের সুক্ত--
             তাহার অধিক তিতো যাহা বিনি ভাষায় উক্ত।
এ তো বড়ো রঙ্গ, জাদু, এ তো বড়ো রঙ্গ--
চার কঠিন দেখাতে পার যাব তোমার সঙ্গ।
             লোহা কঠিন, বজ্র কঠিন, নাগরা জুতোর তলা--
             তাহার অধিক কঠিন তোমার বাপের বাড়ি চলা।
এ তো বড়ো রঙ্গ, জাদু, এ তো বড়ো রঙ্গ--
চার মিথ্যে দেখাতে পার যাব তোমার সঙ্গ।
             মিথ্যে ভেলকি, ভূতের হাঁচি, মিথ্যে কাঁচের পান্না--
             তাহার অধিক মিথ্যে তোমার নাকি সুরের কান্না।
<|endoftext|>
<|startoftext|>


এ তো সহজ কথা,
                          অঘ্রানে এই স্তব্ধ নীরবতা
                         জড়িয়ে আছে সামনে আমার
                                      আমের গাছে;
                          কিন্তু ওটাই সবার চেয়ে
                                      দুর্গম মোর কাছে।
                         বিকেল বেলার রোদ্‌দুরে এই চেয়ে থাকি,
                          যে রহস্য ওই তরুটি রাখল ঢাকি
                                গুঁড়িতে তার ডালে ডালে
                                      পাতায় পাতায় কাঁপনলাগা তালে
                          সে কোন্‌ ভাষা আলোর সোহাগ
                                          শূন্যে বেড়ায় খুঁজি।
                                মর্ম তাহার স্পষ্ট নাহি বুঝি,
                          তবু যেন অদৃশ্য তার চঞ্চলতা
                                      রক্তে জাগায় কানে-কানে কথা,
                          মনের মধ্যে বুলায় যে অঙ্গুলি
                                আভাস-ছোঁওয়া ভাষা তুলি
                                      সে এনে দেয় অস্পষ্ট ইঙ্গিত
                                          বাক্যের অতীত।
 
                          ওই যে বাকলখানি
                                রয়েছে ওর পর্দা টানি
                         ওর ভিতরের আড়াল থেকে আকাশ-দূতের সাথে
                                বলাকওয়া কী হয় দিনে রাতে,
                          পরের মনের স্বপ্নকথার সম
                                পৌঁছবে না কৌতূহলে মম।
                          দুয়ার-দেওয়া যেন বাসরঘরে
                         ফুলশয্যার গোপন রাতে কানাকানি করে,
                                অনুমানেই জানি,
                          আভাসমাত্র না পাই তাহার বাণী।
                         ফাগুন আসে বছরশেষের পারে,
                                দিনে-দিনেই খবর আসে দ্বারে।
                         একটা যেন চাপা হাসি কিসের ছলে
                                অবাক শ্যামলতার তলে
                         শিকড় হতে শাখে শাখে
                                ব্যাপ্ত হয়ে থাকে।
                         অবশেষে খুশির দুয়ার হঠাৎ যাবে খুলে
                                মুকুলে মুকুলে।
<|endoftext|>
<|startoftext|>


এ দ্যুলোক মধুময়, মধুময় পৃথিবীর ধূলি--
অন্তরে নিয়েছি আমি তুলি
এই মহামন্ত্রখানি,
চরিতার্থ জীবনের বাণী।
দিনে দিনে পেয়েছিনু সত্যের যা-কিছু উপহার
মধুরসে ক্ষয় নাই তার।
তাই এই মন্ত্রবাণী মৃত্যুর শেষের প্রান্তে বাজে--
সব ক্ষতি মিথ্যা করি অনন্তের আনন্দ বিরাজে।
শেষ স্পর্শ নিয়ে যাব যবে ধরণীর
ব'লে যাব তোমার ধূলির
তিলক পরেছি ভালে,
দেখেছি নিত্যের জ্যোতি দুর্যোগের মায়ার আড়ালে।
সত্যের আনন্দরূপ এ ধূলিতে নিয়েছে মুরতি,
এই জেনে এ ধুলায় রাখিনু প্রণতি।
<|endoftext|>
<|startoftext|>


এ দুর্ভাগ্য দেশ হতে হে মঙ্গলময়,
দূর করে দাও তুমি সর্ব তুচ্ছ ভয়--
লোকভয়, রাজভয়, মৃত্যুভয় আর।
দীনপ্রাণ দুর্বলের এ পাষাণভার,
এই চিরপেষণযন্ত্রণা, ধূলিতলে
এই নিত্য অবনতি, দণ্ডে পলে পলে
এই আত্ম-অবমান,অন্তরে বাহিরে
এই দাসত্বের রজ্জু, ত্রস্ত নতশিরে
সহস্রের পদপ্রান্ততলে বারম্বার
মনুষ্যমর্যাদাগর্ব চিরপরিহার--
এ বৃহৎ লজ্জারাশি চরণ-আঘাতে
চূর্ণ করি দূর করো। মঙ্গলপ্রভাতে
মস্তক তুলিতে দাও অনন্ত আকাশে
উদার আলোক-মাঝে উন্মুক্ত বাতাসে।
<|endoftext|>
<|startoftext|>


এ দিন আজি কোন্‌ ঘরে গো
          খুলে দিল দ্বার।
আজি প্রাতে সূর্য ওঠা
             সফল হল কার।
কাহার অভিষেকের তরে
সোনার ঘটে আলোক ভরে।
উষা কাহার আশিস বহি
             হল আঁধার পার।
বনে বনে ফুল ফুটেছে,
            দোলে নবীন পাতা--
কার হৃদয়ের মাঝে হল
            তাদের মালা গাঁথা।
বহুযুগের উপহারে
বরণ করি নিল কারে।
কার জীবনে প্রভাত আজি
            ঘোচায় অন্ধকার।
<|endoftext|>
<|startoftext|>


এ ধূসর জীবনের গোধূলি,
          ক্ষীণ তার উদাসীন স্মৃতি,
মুছে-আসা সেই ম্লান ছবিতে
          রঙ দেয় গুঞ্জনগীতি।
ফাগুনের চম্পক পরাগে
          সেই রঙ জাগে,
ঘুমভাঙা কোকিলের কূজনে
          সেই রঙ লাগে,
সেই রঙ পিয়ালের ছায়াতে
           ঢেলে দেয় পূর্ণিমাতিথি।
এই ছবি ভৈরবী-আলাপে
          দোলে মোর কম্পিত বক্ষে,
সেই ছবি সেতারের প্রলাপে
          মরীচিকা এনে দেয় চক্ষে,
বুকের লালিম-রঙে রাঙানো
          সেই ছবি স্বপ্নের অভ্রতথি।
<|endoftext|>
<|startoftext|>


এ নদীর কলধ্বনি যেথায় বাজে না
মাতৃকলকণ্ঠসম, যেথায় সাজে না
কোমলা উর্বরা ভূমি নবনবোৎসবে
নবীন-বরন বস্ত্রে যৌবনগৌরবে
বসন্তে শরতে বরষায়, রুদ্ধাকাশ
দিবস-রাত্রিরে যেথা করে না প্রকাশ
পূর্ণপ্রস্ফুটিতরূপে, যেথা মাতৃভাষা
চিত্ত-অন্তঃপুরে নাহি করে যাওয়া-আসা
কল্যাণী হৃদয়লক্ষ্মী, যেথা নিশিদিন
কল্পনা ফিরিয়া আসে পরিচয়হীন
পরগৃহদ্বার হতে পথের মাঝারে--
সেখানেও যাই যদি, মন যেন পারে
সহজে টানিয়া নিতে অন্তহীন স্রোতে
তব সদানন্দধারা সর্ব ঠাঁই হতে।
<|endoftext|>
<|startoftext|>


এ প্রাণ, রাতের রেলগাড়ি,
              দিল পাড়ি--
             কামরায় গাড়িভরা ঘুম,
              রজনী নিঝুম।
              অসীম আঁধারে
    কালি-লেপা কিছুনয় মনে হয় যারে
             নিদ্রার পারে রয়েছে সে
              পরিচয়হারা দেশে।
    ক্ষণ-আলো ইঙ্গিতে উঠে ঝলি,
             পার হয়ে যায় চলি
         অজানার পরে অজানায়,
             অদৃশ্য ঠিকানায়।
    অতিদূর-তীর্থের যাত্রী,
             ভাষাহীন রাত্রি,
    দূরের কোথা যে শেষ
             ভাবিয়া না পাই উদ্দেশ।
    চালায় যে নাম নাহি কয়;
             কেউ বলে, যন্ত্র সে, আর কিছু নয়।
মনোহীন বলে তারে, তবু অন্ধের হাতে
    প্রাণমন সঁপি দিয়া বিছানা সে পাতে।
বলে, সে অনিশ্চিত, তবু জানে অতি
               নিশ্চিত তার গতি।
নামহীন যে অচেনা বার বার পার হয়ে যায়
    অগোচরে যারা সবে রয়েছে সেথায়,
           তারি যেন বহে নিশ্বাস,
সন্দেহ-আড়ালেতে মুখ-ঢাকা জাগে বিশ্বাস।
             গাড়ি চলে,
নিমেষ বিরাম নাই আকাশের তলে।
         ঘুমের ভিতরে থাকে অচেতনে
             কোন্‌ দূর প্রভাতের প্রত্যাশা নিদ্রিত মনে।
<|endoftext|>
<|startoftext|>


এ মুখের পানে চাহিয়া রয়েছ
                কেন গো অমন করে?
তুমি    চিনিতে নারিবে, বুঝিতে নারিবে মোরে।
আমি    কেঁদেছি হেসেছি, ভালো যে বেসেছি
                এসেছি যেতেছি সরে
                কী জানি কিসের ঘোরে।
          কোথা হতে এত বেদনা বহিয়া
                এসেছে পরান মম।
          বিধাতার এক অর্থবিহীন
                প্রলাপবচন-সম।
          প্রতিদিন যারা আছে সুখে দুখে
                আমি তাহাদের নই--
আমি    এসেছি নিমেষে, যাইব নিমেষ বই।
আমি    আমারে চিনি নে, তোমারে জানি নে,
                আমার আলয় কই!
          জগৎ বেড়িয়া নিয়মের পাশ,
                অনিয়ম শুধু আমি।
          বাসা বেঁধে আছে কাছে কাছে সবে,
          কত কাজ করে কত কলরবে,
          চিরকাল ধরে দিবস চলিছে
                দিবসের অনুগামী--
শুধু         আমি নিজবেগ সামালিতে নারি
                ছুটেছি দিবসযামী।
          প্রতিদিন বহে মৃদু সমীরণ,
                প্রতিদিন ফুটে ফুল।
          ঝড় শুধু আসে ক্ষণেকের তরে
                সৃজনের এক ভুল--
          দুরন্ত সাধ কাতর বেদনা
                ফুকারিয়া উভরায়
          আঁধার হইতে আঁধারে ছুটিয়া যায়।
          এ আবেগ নিয়ে কার কাছে যাব,
                নিতে কে পারিবে মোরে!
          কে আমারে পারে আঁকড়ি রাখিতে
                দুখানি বাহুর ডোরে!
আমি          কেবল কাতর গীত!
          কেহ বা শুনিয়া ঘুমায় নিশীথে,
                কেহ জাগে চমকিত।
          কত-যে বেদনা সে কেহ বোঝে না,
                কত-যে আকুল আশা,
          কত-যে তীব্র পিপাসাকাতর ভাষা।
ওগো             তোমরা জগৎবাসী,
          তোমাদের আছে বরষ বরষ
                দরশ-পরশ-রাশি--
          আমার কেবল একটি নিমেষ,
                তারি তরে ধেয়ে আসি।
          মহাসুন্দর একটি নিমেষ
                ফুটেছে কাননশেষে,
আমি    তারি পানে ধাই, ছিঁড়ে নিতে চাই,
          ব্যাকুল বাসনা-সংগীত গাই
          অসীমকালের আঁধার হইতে
                বাহির হইয়া এসে।
শুধু         একটি মুখের এক নিমেষের
                একটি মধুর কথা,
          তারি তরে বহি চিরদিবসের
                চিরমনোব্যাকুলতা।
          কালের কাননে নিমেষ লুটিয়া
                কে জানে চলেছি কোথা!
ওগো,  মিটে না তাহাতে মিটে না প্রাণের ব্যথা।
                অধিক সময় নাই।
          ঝড়ের জীবন ছুটে চলে যায়
                শুধু কেঁদে "চাই চাই"--
          যার কাছে আসি তার কাছে শুধু
                হাহাকার রেখে যাই।
          ওগো, তবে থাক্‌, যে যায় সে যাক--
                তোমরা দিয়ো না ধরা।
                আমি চলে যাব ত্বরা।
মোরে   কেহ কোরো ভয়, কেহ কোরো ঘৃণা,
                ক্ষমা কোরো যদি পারো!
          বিস্মিত চোখে ক্ষণেক চাহিয়া
                তার পরে পথ ছাড়ো!
          তার পরদিনে উঠিবে প্রভাত,
                ফুটিবে কুসুম কত,
          নিয়মে চলিবে নিখিল জগৎ
                প্রতিদিবসের মতো।
          কোথাকার এই শৃঙ্খল-ছেঁড়া
                সৃষ্টি-ছাড়া এ ব্যথা
          কাঁদিয়া কাঁদিয়া গাহিয়া গাহিয়া,
          অজানা আঁধার-সাগর বাহিয়া,
                মিশায়ে যাইবে কোথা!
          এক রজনীর প্রহরের মাঝে
                ফুরাবে সকল কথা।
<|endoftext|>
<|startoftext|>


এ মণিহার আমায় নাহি সাজে।
        পরতে গেলে লাগে,এরে
                         ছিঁড়তে গেলে বাজে।
            কণ্ঠ যে রোধ করে,
            সুর তো নাহি সরে,
ওই দিকে যে মন পড়ে রয়
                        মন লাগে না কাজে।
 
                তাই তো বসে আছি,
এ হার তোমায় পরাই যদি
                তবেই আমি বাঁচি।
         ফুলমালার ডোরে
         বরিয়া লও মোরে
তোমার কাছে দেখাই নে মুখ
                         মণিমালার লাজে।
<|endoftext|>
<|startoftext|>


এ মৃত্যু ছেদিতে হবে, এই ভয়জালে,
এই পুঞ্জপুঞ্জীভূত জড়ের জঞ্জালে,
মৃত আবর্জনা। ওরে, জাগিতেই হবে
এ দীপ্ত প্রভাতকালে, এ জাগ্রত ভবে
এই কর্মধামে। দুই নেত্র করি আঁধা
জ্ঞানে বাধা, কর্মে বাধা, গতিপথে বাধা,
আচারে বিচারে বাধা, করি দিয়া দূর
ধরিতে হইবে মুক্ত বিহঙ্গের সুর
আনন্দে উদার উচ্চ।
সমস্ত তিমির
ভেদ করি দেখিতে হইবে ঊর্দ্ধশির
এক পূর্ণ জ্যোতির্ময়ে অনন্ত ভুবনে।
ঘোষণা করিতে হবে অসংশয়মনে--
"ওগো দিব্যধামবাসী দেবগণ যত,
মোরা অমৃতের পুত্র তোমাদের মতো।'
<|endoftext|>
<|startoftext|>


এ মোহ ক'দিন থাকে, এ মায়া মিলায়,
কিছুত পারে না আর বাঁধিয়া রাখিতে।
কোমল বাহুর ডোর ছিন্ন হয়ে যায়,
মদিরা উথলে নাকো মদির আঁখিতে।
কেহ কারে নাহি চিনে আঁধার নিশায়।
ফুল ফোটা সাঙ্গ হলে গাহে না পাখিতে।
কোথা সেই হাসিপ্রান্ত চুম্বনতৃষিত
রাঙা পুষ্পটুকু যেন প্রস্ফুট অধর!
কোথা কুসুমিত তনু পূর্ণবিকশিত,
কম্পিত পুলকভরে, যৌবনকাতর!
তখন কি মনে পড়ে সেই ব্যাকুলতা,
সেই চিরপিপাসিত যৌবনের কথা,
সেই প্রাণ পরিপূর্ণ মরণ-অনল--
মনে পড়ে হাসি আসে? চোখে আসে জল?
<|endoftext|>
<|startoftext|>




এ যেন রে অভিশপ্ত প্রেতের পিপাসা,
সলিল রয়েছে পড়ে' শুধু দেহ নাই।
এ কেবল হৃদয়ের দুর্বল দুরাশা
সাধের বস্তুর মাঝে করে চাই চাই।
দুটি চরণেতে বেঁধে ফুলের শৃঙ্খল
কেবল পথের পানে চেয়ে বসে থাকা
মানবজীবন যেন সকলি নিষ্ফল--
বিশ্ব যেন চিত্রপট, আমি যেন আঁকা।
চিরদিন বুভুক্ষিত প্রাণহুতাশন
আমারে করিছে ছাই প্রতি পলে পলে,
মহত্ত্বের আশা শুধু ভারের মতন
আমারে ডুবায়ে দেয় জড়ত্বের তলে।
কোথা সংসারের কাজে জাগ্রত হৃদয়,
কোথা রে সাহস মোর অস্থিমজ্জাময়॥
<|endoftext|>
<|startoftext|>


এ লতার কোনো-একটা বিদেশী নাম নিশ্চয় আছে-- জানি নে, জানার দরকারও নেই।  আমাদের দেশের মন্দিরে এই লতার ফুলের ব্যবহার চলে না, কিন্তু মন্দিরের বাহিরে যে দেবতা মুক্তস্বরূপে আছেন তাঁর প্রচুর প্রসন্নতা এর মধ্যে বিকশিত।  কাব্যসরস্বতী কোনো মন্দিরের বন্দিনী দেবতা নন, তাঁর ব্যবহারে এই ফুলকে লাগাব ঠিক করেছি, তাই নতুন করে নাম দিতে হল।  রূপে রসে এর মধ্যে বিদেশী কিছুই নেই, এদেশের হাওয়ায় মাটিতে এর একটুও বিতৃষ্ণা দেখা যায় না, তাই দিশী নামে একে আপন করে নিলেম।
 
প্রত্যাশী হয়ে ছিনু এতকাল ধরি,
বসন্তে আজ দুয়ারে, আ মরি মরি,
ফুলমাধুরীর অঞ্জলি দিল ভরি
        মধুমঞ্জরিলতা।
কতদিন আমি দেখিতে এসেছি প্রাতে
কচি ডালগুলি ভরি নিয়ে কচি পাতে
আপন ভাষায় যেন আলোকের সাথে
        কহিতে চেয়েছে কথা।
 
কতদিন আমি দেখেছি গোধূলিকালে
সোনালি ছায়ার পরশ লেগেছে ডালে,
সন্ধ্যাবায়ুর মৃদু-কাঁপনের তালে
        কী যেন ছন্দ শোনে।
গহন নিশীথে ঝিল্লি যখন ডাকে,
দেখেছি চাহিয়া জড়িত ডালের ফাঁকে
কালপুরুষের ইঙ্গিত যেন কাকে
        দূর দিগন্তকোণে।
 
শ্রাবণে সঘন ধারা ঝরে ঝরঝর
পাতায় পাতায় কেঁপে ওঠে থরথর,
মনে হয় ওর হিয়া যেন ভরভর
        বিশ্বের বেদনাতে।
কতবার ওর মর্মে গিয়েছি চলি,
বুঝিতে পেরেছি কেন উঠে চঞ্চলি,
শরৎশিশিরে যখন সে ঝলমলি
        শিহরায় পাতে পাতে।
 
ভুবনে ভুবনে যে প্রাণ সীমানাহারা
গগনে গগনে সিঞ্চিল গ্রহতারা
পল্লবপুটে ধরি লয় তারি ধারা,
        মজ্জায় লহে ভরি।
কী নিবিড় যোগ এই বাতাসের সনে,
যেন সে পরশ পায় জননীর স্তনে,
সে পুলকখানি কত-যে, সে মোর মনে
        বুঝিব কেমন করি।
 
বাতাসে আকাশে আলোকের মাঝখানে--
ঋতুর হাতের মায়ামন্ত্রের টানে
কী-যে বাণী আছে প্রাণে প্রাণে ওই জানে,
        মন তা জানিবে কিসে।
যে ইন্দ্রজাল দ্যুলোকে ভূলোকে ছাওয়া,
বুকের ভিতর লাগে ওর তারি হাওয়া--
বুঝিতে যে চাই কেমন সে ওর পাওয়া,
        চেয়ে থাকি অনিমেষে।
 
ফুলের গুচ্ছে আজি ও উচ্ছ্বসিত,
নিখিলবাণীর রসের পরশামৃত
গোপনে গোপনে পেয়েছে অপরিমিত
        ধরিতে না পারে তারে।
ছন্দে গন্ধে রূপ-আনন্দে ভরা,
ধরণীর ধন গগণের মন-হরা,
শ্যামলের বীণা বাজিল মধুস্বরা
        ঝংকারে ঝংকারে।
 
আমার দুয়ারে এসেছিল নাম ভুলি
পাতা-ঝলমল অঙ্কুরখানি তুলি
মোর আঁখিপানে চেয়েছিল দুলি দুলি
        করুণ প্রশ্নরতা।
তার পরে কবে দাঁড়াল যেদিন ভোরে
ফুলে ফুলে তার পরিচয়লিপি ধরে
নাম দিয়ে আমি নিলাম আপন ক'রে--
        মধুমঞ্জরিলতা।
 
তার পরে যবে চলে যাব অবশেষে
সকল ঋতুর অতীত নীরব দেশে,
তখনো জাগাবে বসন্ত ফিরে এসে
        ফুল-ফোটাবার ব্যথা।
বরষে বরষে সেদিনও তো বারে বারে
এমনি করিয়া শূন্য ঘরের দ্বারে
এই লতা মোর আনিবে কুসুমভারে
        ফাগুনের আকুলতা।
 
তব পানে মোর ছিল যে প্রাণের প্রীতি
ওর কিশলয়ে রূপ নেবে সেই স্মৃতি,
মধুর গন্ধে আভাসিবে নিতি নিতি
        সে মোর গোপন কথা।
অনেক কাহিনী যাবে যে সেদিন ভূলে,
স্মরণচিহ্ন কত যাবে উন্মূলে;
মোর দেওয়া নাম লেখা থাক্‌ ওর ফুলে
        মধুমঞ্জরিলতা।
<|endoftext|>
<|startoftext|>


এ লেখা মোর শূন্যদ্বীপের সৈকততীর,
                       তাকিয়ে থাকে দৃষ্টি-অতীত পারের পানে।
উদ্দেশহীন জোয়ার-ভাঁটায় অস্থির নীর
          শামুক ঝিনুক যা-খুশি তাই ভাসিয়ে আনে।
এ লেখা নয় বিরাট সভার শ্রোতার লাগি,
          রিক্ত ঘরে একলা এ যে দিন কাটাবার;
আটপহুরে কাপড়টা তার ধুলায় দাগি,
          বড়োঘরের নেমন্তন্নে নয় পাঠাবার।
বয়ঃসন্ধিকালের যেন বালিকাটি,
          ভাব্‌নাগুলো উড়ো উড়ো আপনভোলা।
অযতনের সঙ্গী তাহার ধুলোমাটি,
          বাহির-পানে পথের দিকে দুয়ার খোলা।
আলস্যে তার পা ছড়ানো মেঝের উপর,
          ললাটে তার রুক্ষ কেশের অবহেলা।
          নাইকো খেয়াল কখন সকাল পেরোয় দুপুর
                       রেশমি ডানায় যায় চলে তার হালকা বেলা।
চিনতে যদি চাও তাহারে এসো তবে,
          দ্বারের ফাঁকে দাঁড়িয়ে থেকো আমার পিছু।
শুধাও যদি প্রশ্ন কোনো তাকিয়ে রবে
          বোকার মতন--বলার কথা নেই-যে কিছু।
ধুলোয় লোটে রাঙাপাড়ের আঁচলখানা,
          দুই চোখে তার নীল আকাশের সুদূর ছুটি;
কানে কানে কে কথা কয় যায় না জানা,
          মুখের 'পরে কে রাখে তার নয়নদুটি।
মর্মরিত শ্যামল বনের কাঁপন থেকে
          চমকে নামে আলোর কণা আলগা চুলে;
তাকিয়ে দেখে নদীর রেখা চলছে বেঁকে--
          দোয়েল-ডাকা ঝাউয়ের শাখা উঠছে দুলে।
সম্মুখে তার বাগান-কোণায় কামিনী ফুল
          আনন্দিত অপব্যয়ে পাপড়ি ছড়ায়।
বেড়ার ধারে বেগনিগুচ্ছে ফুল্ল জারুল
          দখিন-হাওয়ার সোহাগেতে শাখা নড়ায়।
তরুণ রৌদ্রে তপ্ত মাটির মৃদুশ্বাসে
          তুলসীঝোপের গন্ধটুকু ঢুকছে ঘরে।
খামখেয়ালী একটা ভ্রমর আশে-পাশে
          গুঞ্জরিয়া যায় উড়ে কোন্‌ বনান্তরে।
পাঠশালা সে ফাঁকি দিয়ে পালিয়ে এড়ায়,
          শেখার মতো কোনো কিছুই হয় নি শেখা;
আলোছায়ায় ছন্দ তাহার খেলিয়ে বেড়ায়
          আলুথালু অবকাশের অবুঝ লেখা।
সবুজ সোনা নীলের মায়া ঘিরল তাকে;
          শুকনো ঘাসের গন্ধ আসে জানলা ঘুরে;
পাতার শব্দে, জলের শব্দে, পাখির ডাকে
          প্রহরটি তার আঁকাজোকা নানান সুরে।
        সব নিয়ে যে দেখল তারে পায় সে দেখা
                       বিশ্বমাঝে ধুলার 'পরে অলজ্জিত--
          নইলে সে তো মেঠো পথে নীরব একা
                       শিথিলবেশে অনাদরে অসজ্জিত।
<|endoftext|>
<|startoftext|>


এ শুধু অলস মায়া, এ শুধু মেঘের খেলা,
এ শুধু মনের সাধ বাতাসেতে বিসর্জন;
এ শুধু আপন মনে মালা গেঁথে ছিঁড়ে ফেলা
নিমেষের হাসিকান্না গান গেয়ে সমাপন।
শ্যামল পল্লবপাতে রবিকরে সারাবেলা
আপনার ছায়া লয়ে খেলা করে ফুলগুলি,
এও সেই ছায়া-খেলা বসন্তের সমীরণে।
কুহকের দেশে যেন সাধ ক'রে পথ ভুলি।
হেথা হোথা ঘুরি ফিরি সারাদিন আনমনে।
কারে যেন দেব ব'লে কোথা যেন ফুল তুলি,
সন্ধ্যায় মলিন ফুল উড়ে যায় বনে বনে।
এ খেলা খেলিবে হায় খেলার সাথি কে আছে?
ভুলে ভুলে গান গাই--কে শোনে, কে নাই শোনে--
যদি কিছু মনে পড়ে, যদি কেহ আসে কাছে॥
<|endoftext|>
<|startoftext|>


এ সংসারে আছে বহু অপরাধ,
                                 হেন অপবাদ
          যখন ঘোষণা কর উচ্চ হতে উষ্ণ উচ্চারণে,
                                 ভাবি মনে মনে,
                       ক্রোধের উত্তাপ তার
                       তোমার আপন অহংকার।
          মন্দ ও ভালোর দ্বন্দ্ব, কে না জানে চিরকাল আছে
                       সৃষ্টির মর্মের কাছে।
                       না যদি সে রহে বিশ্ব ঘেরি
বিরুদ্ধ নির্ঘাতবেগে বাজে না শ্রেষ্ঠের জয়ভেরী।
বিধাতার 'পরে মিথ্যা আনিয়ো না অভিযোগ
                       মৃত্যুদুঃখ কর যবে ভোগ;
মনে জেনো, মৃত্যুর মূল্যেই করি ক্রয়
এ জীবনে দুর্মূল্য যা, অমর্ত যা, যা-কিছু অক্ষয়।
          ভাঙনের আক্রমণ
সৃষ্টিকর্তা মানুষেরে আহ্বান করিছে অনুক্ষণ।
          দুর্গমের বক্ষে থাকে দয়াহীন শ্রেয়,
                       রুদ্রতীর্থযাত্রীর পাথেয়।
                       বহুভাগ্য সেই
          জন্মিয়াছি এমন বিশ্বেই
                       নির্দোষ যা নয়।
                       দুঃখ লজ্জা ভয়
          ছিন্ন সূত্রে জটিল গ্রন্থিতে
রচনার সামঞ্জস্য পদে পদে রয়েছে খণ্ডিতে।
          এই ত্রুটি দেখেছি যখন
শুনি নি কি সেই সঙ্গে বিশ্বব্যাপী গভীর ক্রন্দন
          যুগে যুগে উচ্ছ্বসিতে থাকে;
দেখি নি কি আর্তচিত্ত উদ্‌বোধিয়া রাখে
মানুষের ইতিবৃত্ত বেদনার নিত্য আন্দোলনে?
          উৎপীড়িত সেই জাগরণে
তন্দ্রাহীন যে-মহিমা যাত্রা করে রাত্রির আঁধারে
          নমস্কার জানাই তাহারে।
নানা নামে আসিছে সে নানা অস্ত্র হাতে
কন্টকিত অসম্মান অবাধে দলিয়া পদপাতে--
          মরণেরে হানি--
প্রলয়ের পান্থ সেই, রক্ত মোর তাহারে আহ্বানি।
<|endoftext|>
<|startoftext|>


এ সংসারে একদিন নববধূবেশে
তুমি যে আমার পাশে দাঁড়াইলে এসে,
রাখিলে আমার হাতে কম্পমান হাত,
সে কি অদৃষ্টের খেলা, সে কি অকস্মাৎ?
শুধু এক মুহূর্তের এ নহে ঘটনা,
অনাদিকালের এ আছিল মন্ত্রণা।
দোঁহার মিলনে মোরা পূর্ণ হব দোঁহে,
বহু যুগ আসিয়াছি এই আশা বহে।
নিয়ে গেছ কতখানি মোর প্রাণ হতে,
দিয়ে গেছ কতখানি এ জীবনস্রোতে!
কত দিন কত রাত্রে কত লজ্জাভয়ে
কত ক্ষতিলাভে কত জয়ে পরাজয়ে
রচিতেছিলাম যাহা মোরা শ্রান্তিহারা
সাঙ্গ কে করিবে তাহা মোরা দোঁহে ছাড়া?
<|endoftext|>
<|startoftext|>


এ হতভাগারে ভালো কে বাসিতে চায়?
সুখ-আশা থাকে যদি বেসো না আমায়!
এ জীবন, অভাগার -- নয়ন সলিলধার
বলো সখি কে সহিতে পারিবে তা হায়!
এ ভগ্নপ্রাণের অতি বিষাদের গান
বলো সখি কে শুনিতে পারে সারা প্রাণ
গেছি ভুলে ভালোবাসা -- ছাড়িয়াছি সুখ-আশা
ভালোবেসে কাজ নাই স্বজনি আমায়!
<|endoftext|>
<|startoftext|>


এই অজানা সাগরজলে বিকেলবেলার আলো
          লাগল আমার ভালো।
কেউ দেখে কেউ নাই-বা দেখে, রাখবে না কেউ মনে,
এমনতরো ফেলাছড়ার হিসাব কি কেউ গোনে।
এই দেখে মোর ভরল বুকের কোণ;
কোথা থেকে নামল রে সেই খেপা দিনের মন,
            যেদিন অকারণ
হঠাৎ হাওয়ায় যৌবনেরি ঢেউ
ছল্‌ছলিয়ে উঠত প্রাণে জানত না তা কেউ।
          লাগত আমায় আপন গানের নেশা
অনাগত ফাগুন দিনের বেদন দিয়ে মেশা।
সে গান যারা শুনত তারা আড়াল থেকে এসে
        আড়ালেতে লুকিয়ে যেত হেসে।
        হয়তো তাদের দেবার ছিল কিছু,
আভাসে কেউ জানায় নি তা নয়ন করে নিচু।
হয়তো তাদের সারাদিনের মাঝে
পড়ত বাধা একবেলাকার কাজে।
চমক-লাগা নিমেষগুলি সেই
হয়তো বা কার মনে আছে, হয়তো মনে নেই।
জ্যোৎস্নারাতে একলা ছাদের 'পরে
               উদার অনাদরে
কাটত প্রহর লক্ষ্যবিহীন প্রাণে,
               মূল্যবিহীন গানে।
মোর জীবনে বিশ্বজনের অজানা সেই দিন,
বাজত তাহার বুকের মাঝে খামখেয়ালী বীন,--
যেমনতরো এই সাগরে নিত্য সোনায় নীলে
রূপ হারানো রাধাশ্যামের দোলন দোঁহায় মিলে,
যেমনতরো ছুটির দিনে এমনি বিকেলবেলা
দেওয়া নেওয়ার নাই কোনো দায়, শুধু হওয়ার খেলা,
অজানাতে ভাসিয়ে দেওয়া আলোছায়ার ভেলা।
<|endoftext|>
<|startoftext|>


এই আবরণ ক্ষয় হবে গো ক্ষয় হবে,
এ দেহ মন ভূমানন্দময় হবে।
      চোখে আমার মায়ার ছায়া টুটবে গো,
      বিশ্বকমল প্রাণে আমার ফুটবে গো,
                 এ জীবনে তোমারি নাথ, জয় হবে।
রক্ত আমার বিশ্বতালে নাচবে যে,
হৃদয় আমার বিপুল প্রাণে বাঁচবে যে।
      কাঁপবে তোমার আলো-বীণার তারে সে,
      দুলবে তোমার তারা-মণির হারে সে,
               বাসনা তার ছড়িয়ে গিয়ে লয় হবে।
<|endoftext|>
<|startoftext|>


এই আমি একমনে সঁপিলাম তাঁরে--
তোমরা তাঁহারি ধন আলোকে আঁধারে।
যখনি আমারি  ব'লে ভাবি তোমাদের
মিথ্যা দিয়ে জাল বুনি ভাবনা-ফাঁদের।
সারথি চালান যিনি জীবনের রথ
তিনিই জানেন শুধু কার কোথা পথ।
আমি ভাবি আমি বুঝি পথের প্রহরী,
পথ দেখাইতে গিয়ে পথ রোধ করি।
আমার প্রদীপখানি অতি ক্ষীণকায়া,--
যতটুকু আলো দেয় তার বেশি ছায়া।
এ প্রদীপ আজ আমি ভেঙে দিনু ফেলে,
তাঁর আলো তোমাদের নিক বাহু মেলে।
সুখী হও দুঃখী হও তাহে চিন্তা নাই;
তোমরা তাঁহারি হও, আশীর্বাদ তাই।
<|endoftext|>
<|startoftext|>


এই        আসা-যাওয়ার খেয়ার কূলে
                                   আমার বাড়ি।
            কেউ বা আসে এপারে, কেউ
                         পারের ঘাটে দেয় রে পাড়ি।
            পথিকেরা বাঁশি ভ'রে
            যে সুর আনে সঙ্গে ক'রে
            তাই যে আমার দিবানিশি
                         সকল পরান লয় রে কাড়ি।
 
            কার কথা যে জানায় তারা
                                   জানি নে তা।
            হেথা হতে কী নিয়ে বা
                                   যায় রে সেথা।
            সুরের সাথে মিশিয়ে বাণী
            দুই পারের এই কানাকানি
            তাই শুনে যে উদাস হিয়া
                         চায় রে যেতে বাসা ছাড়ি।
<|endoftext|>
<|startoftext|>


এই কথা সদা শুনি, "গেছে চলে", "গেছে চলে।"
                       তবু রাখি ব'লে
             ব'লো না, "সে নাই।"
         সে-কথাটা মিথ্যা, তাই
             কিছুতেই সহে না যে,
                       মর্মে গিয়ে বাজে।
 
             মানুষের কাছে
         যাওয়া-আসা ভাগ হয়ে আছে।
             তাই তার ভাষা
         বহে শুধু আধখানা আশা।
  আমি চাই সেইখানে মিলাইতে প্রাণ
যে-সমুদ্রে "আছে' "নাই' পূর্ণ হয়ে রয়েছে সমান।
<|endoftext|>
<|startoftext|>


এই কথাটা ধরে রাখিস
          মুক্তি তোরে পেতেই হবে,
যে পথ গেছে পারের পানে
             সে পথে তোর যেতেই হবে।
অভয়-মনে কণ্ঠ ছাড়ি
গান গেয়ে তুই দিবি পাড়ি,
খুশি হয়ে ঝড়ের হাওয়ায়
            ঢেউ যে তোরে খেতেই হবে।
পাকের ঘোরে ঘোরায় যদি
          ছুটি তোরে পেতেই হবে।
চলার পথে কাঁটা থাকে
           দ'লে তোমায় যেতেই হবে।
সুখের আশা আঁকড়ে লয়ে
মরিস নে তুই ভয়ে ভয়ে,
জীবনকে তোর ভরে নিতে
        মরণ-আঘাত খেতেই হবে।
<|endoftext|>
<|startoftext|>


এই করেছ ভালো, নিঠুর,
                 এই করেছ ভালো।
এমনি করে হৃদয়ে মোর
                 তীব্র দহন জ্বালো।
                               আমার এ ধূপ না পোড়ালে
                               গন্ধ কিছুই নাহি ঢালে,
                               আমার এ দীপ না জ্বালালে
                                  দেয় না কিছুই আলো।
 
যখন থাকে অচেতনে
                 এ চিত্ত আমার
আঘাত সে যে পরশ তব
                 সেই তো পুরস্কার।
              অন্ধকারে মোহে লাজে
                    চোখে তোমায় দেখি না যে,
                    বজ্রে তোলো আগুন করে
                               আমার যত কালো।
<|endoftext|>
<|startoftext|>




এই কাব্যগ্রন্থ
পরম পূজ্যপাদ পিতৃদেবের
শ্রীচরণকমলে উৎসর্গ
করিলাম
<|endoftext|>
<|startoftext|>


এই গ্রন্থাবলীতে আমার কাব্যরচনার প্রথম পরিচয় নিয়ে দেখা দিয়েছে সন্ধ্যাসংগীত। তার পূর্বেও অনেক লেখা লিখেছি, সেগুলিকে লুপ্ত করবার চেষ্টা করেছি অনাদরে। হাতের অক্ষর পাকাবার যে খাতা ছিল বাল্যকালে সেগুলিকে যেমন অনাদরে রাখি নি, এও তেমনি। সেগুলিও ছিল যাকে বলে কপিবুক, বাইরে থেকে মডেল-লেখা নকল করবার সাধনায়। কাঁচা বয়সে পরের লেখা মক্‌শ করে আমরা অক্ষর ফেঁদে থাকি বটে, কিন্তু ভিতরে ভিতরে তার মধ্যেও নিজের স্বাভাবিক ছাঁদ একটা প্রকাশ হতে থাকে। অবশেষে পরিণতিক্রমে সেইটেই বাইরের নকল খোলসটাকে বিদীর্ণ করে স্বরূপকে প্রকাশ করে দেয়। প্রথম বয়সের কবিতাগুলি সেই রকম কপিবুকের কবিতা।
 
সেই  কপিবুক-যুগের  চৌকাঠ  পেরিয়েই প্রথম দেখা দিল সন্ধ্যাসংগীত।  তাকে আমের বোলের সঙ্গে তুলনা করব না, করব কচি আমের গুটির সঙ্গে, অর্থাৎ তাতে তার আপন চেহারাটা সবে দেখা দিয়েছে শ্যামল রঙে। রস ধরে নি, তাই তার দাম কম।  কিন্তু সেই কবিতাই প্রথম স্বকীয় রূপ দেখিয়ে আমাকে আনন্দ দিয়েছিল। অতএব সন্ধ্যাসংগীতেই আমার কাব্যের প্রথম পরিচয়। সে উৎকৃষ্ট নয়, কিন্তু আমারই বটে। সে সময়কার অন্য সমস্ত কবিতা থেকে আপন ছন্দের বিশেষ সাজ পরে এসেছিল। সে সাজ বাজারে চলিত ছিল না।
<|endoftext|>
<|startoftext|>


এই ঘরে আগে পাছে
                   বোবা কালা বস্তু যত আছে
                         দলবাঁধা এখানে সেখানে,
                   কিছু চোখে পড়ে, কিছু পড়ে না মনের অবধানে।
                         পিতলের ফুলদানিটাকে
                   বহে নিয়ে টিপাইটা এক কোণে মুখ ঢেকে থাকে।
                         ক্যাবিনেটে কী যে আছে কত,
                             না জানারি মতো।
                   পর্দায় পড়েছে ঢাকা সাসির দুখানা কাঁচ ভাঙা;
                         আজ চেয়ে অকস্মাৎ দেখা গেল পর্দাখানা রাঙা--
                            চোখে পড়ে পড়েও না;
                             জাজিমেতে আঁকে আলপনা
                         সাতটা বেলার আলো সকালে রোদ্‌দুরে।
                            সবুজ একটি শাড়ি ডুরে
                         ঢেকে আছে ডেস্কোখানা; কবে তারে নিয়েছিনু বেছে,
                            রঙ চোখে উঠেছিল নেচে,
                   আজ যেন সে রঙের আগুনেতে পড়ে গেছে ছাই,
                         আছে তবু ষোলো-আনা নাই।
                             থাকে থাকে দেরাজের
                         এলোমেলো ভরা আছে ঢের
                             কাগজপত্তর নানামতো,
                         ফেলে দিতে ভুলে যাই কত,
                   জানি নে কী জানি কোন্‌ আছে দরকার।
                         টেবিলে হেলানো ক্যালেণ্ডার,
                   হঠাৎ ঠাহর হল আটই তারিখ।  ল্যাভেণ্ডার
                         শিশিভরা রোদ্‌দুরের রঙে।  দিনরাত
                   টিক্‌টিক্‌ করে ঘড়ি, চেয়ে দেখি কখনো দৈবাৎ।
                             দেয়ালের কাছে
                   আলমারিভরা বই আছে;
                             ওরা বারো-আনা
                   পরিচয়-অপেক্ষায় রয়েছে অজানা।
                             ওই যে দেয়ালে
ছবিগুলো হেথা হোথা, রেখেছিনু কোনো-এক কালে;
                   আজ তারা ভুলে-যাওয়া,
                             যেন ভূতে-পাওয়া,
                         কার্পেটের ডিজাইন
                   স্পষ্টভাষা বলেছিল একদিন;
                            আজ অন্যরূপ,
                                  প্রায় তারা চুপ।
                         আগেকার দিন আর আজিকার দিন
 
                   পড়ে আছে হেথা হোথা একসাথে সম্বন্ধবিহীন।
                                  এইটুকু ঘর।
                   কিছু বা আপন তার, অনেক কিছুই তার পর।
                                  টেবিলের ধারে তাই
                         চোখ-বোজা অভ্যাসের পথ দিয়ে যাই।
                             দেখি যারা অনেকটা স্পষ্ট দেখি নাকো।
                   জানা অজানার মাঝে সরু এক চৈতন্যের সাঁকো,
                            ক্ষণে ক্ষণে অন্যমনা
                             তারি 'পরে চলে আনাগোনা।
                   আয়না-ফ্রেমের তলে ছেলেবেলাকার ফোটোগ্রাফ
                         কে রেখেছে, ফিকে হয়ে গেছে তার ছাপ।
                             পাশাপাশি ছায়া আর ছবি।
                            মনে ভাবি, আমি সেই রবি,
                   স্পষ্ট আর অস্পষ্টের উপাদানে ঠাসা
                         ঘরের মতন; ঝাপ্‌সা পুরানো ছেঁড়া ভাষা
                             আসবাবগুলো যেন আছে অন্যমনে।
                   সামনে রয়েছে কিছু, কিছু লুকিয়েছে কোণে কোণে।
                                  যাহা ফেলিবার
                   ফেলে দিতে মনে নেই।  ক্ষয় হয়ে আসে অর্থ তার
                             যাহা আছে জমে।
                            ক্রমে ক্রমে
                             অতীতের দিনগুলি
                   মুছে ফেলে অস্তিত্বের অধিকার।  ছায়া তারা
                             নূতনের মাঝে পথহারা;
                   যে অক্ষরে লিপি তারা লিখিয়া পাঠায় বর্তমানে
                         সে কেহ পড়িতে নাহি জানে।
<|endoftext|>
<|startoftext|>


এই ছড়াগুলি ছেলেদের জন্যে লেখা। সবগুলো মাথায় এক নয়; রোলার চালিয়ে প্রত্যেকটি সমান সুগম করা হয়নি। এর মধ্যে অপেক্ষাকৃত জটিল যদি কোনোটা থাকে তবে তার অর্থ হবে কিছু দুরূহ, তবু তার ধ্বনিতে থাকবে সুর। ছেলেমেয়েরা অর্থ নিয়ে নালিশ করবে না, খেলা করবে ধ্বনি নিয়ে। ওরা অর্থলোভী জাত নয়।
 
ছড়ার ছন্দ প্রাকৃত ভাষার ঘরাও ছন্দ। এ ছন্দ মেয়েদের মেয়েলি আলাপ, ছেলেদের ছেলেমি প্রলাপের বাহনগিরি করে এসেছে। ভদ্রসমাজে সভাযোগ্য হবার কোনো খেয়াল এর মধ্যে নেই। এর ভঙ্গীতে এর সজ্জায় কাব্যসৌন্দর্য সহজে প্রবেশ করে, কিন্তু সে অজ্ঞাতসারে। এই ছড়ায় গভীর কথা হালকা চালে পায়ে নূপুর বাজিয়ে চলে, গাম্ভীর্যের গুমোর রাখে না। অথচ এই ছড়ার সঙ্গে ব্যবহার করতে গিয়ে দেখা গেল, যেটাকে মনে হয় সহজ সেটাই সব চেয়ে কম সহজ।
 
ছড়ার ছন্দকে চেহারা দিয়েছে প্রাকৃত বাংলা শব্দের চেহারা। আলোর স্বরূপ সম্বন্ধে আধুনিক বিজ্ঞানে দুটো উলটো কথা বলে। এক হচ্ছে আলোর রূপ ঢেউয়ের রূপ, আর হচ্ছে সেটা কণাবৃষ্টির রূপ। বাংলা সাধুভাষার রূপ ঢেউয়ের, বাংলা প্রাকৃত-ভাষার রূপ কণাবৃষ্টির। সাধুভাষার শব্দগুলি গায়ে গায়ে মিলিয়ে গড়িয়ে চলে, শব্দগুলির ধ্বনি স্বরবর্ণের মধ্যবর্তিতায় আঁট বাঁধতে পারে না। দৃষ্টান্ত যথা--শমন-দমন রাবণ রাজা, রাবণদমন রাম। বাংলা প্রাকৃত ভাষায় হসন্ত-প্রধান ধ্বনিতে ফাঁক বুজিয়ে শব্দগুলিকে নিবিড় করে দেয়। পাতলা, আঁজলা, বাদলা, পাপড়ি, চাঁদনি প্রভৃতি নিরেট শব্দগুলি সাধুভাষার ছন্দে গুরুপাক।
 
সাধুভাষার ছন্দে ভদ্র বাঙালি চলতে পারে না, তাকে চলিতে হয়, বসতে তার নিষেধ, বসিতে সে বাধ্য।
 
ছড়ার ছন্দটি যেমন ঘেঁষাঘেঁষি শব্দের জায়গা, তেমনি সেই সব ভাবের উপযুক্ত-- যারা অসতর্ক চালে ঘেঁষাঘেঁষি করে রাস্তায় চলে, যারা পদাতিক, যারা রথচক্রের মোটা চিহ্ন রেখে যায় না পথে পথে, যাদের হাটে মাঠে যাবার পায়ে-চলার-চিহ্ন রেখে যায় না পথে পথে, যাদের হাটে মাঠে যাবার পায়ে-চলার-চিহ্ন ধুলোর উপর পড়ে আর লোপ পেয়ে যায়।
 
রবীন্দ্রনাথ ঠাকুর
<|endoftext|>
<|startoftext|>


এই ছবি রাজপুতানার;
  এ দেখি মৃত্যুর পৃষ্ঠে বেঁচে থাকিবার
            দুর্বিষহ বোঝা।
  হতবুদ্ধি অতীতের এই যেন খোঁজা
            পথভ্রষ্ট বর্তমানে অর্থ আপনার,
                         শূন্যেতে হারানো অধিকার।
  ঐ তার গিরিদুর্গে অবরুদ্ধ নিরর্থ ভ্রূকুটি
            ঐ তার জয়স্তম্ভ তোলে ক্রুদ্ধ মুঠি
                         বিরুদ্ধ ভাগ্যের পানে।
মৃত্যুতে করেছে গ্রাস তবুও যে মরিতে না জানে,
   ভোগ করে অসম্মান অকালের হাতে
                         দিনে রাতে,
                     অসাড় অন্তরে
            গ্লানি অনুভব নাহি করে,
আপনারি চাটুবাক্যে আপনারে ভুলায় আশ্বাসে--
                      জানে না সে,
             পরিপূর্ণ কত শতাব্দীর পণ্যরথ
              উত্তীর্ণ না হতে পথ
             ভগ্নচক্র পড়ে আছে মরুর প্রান্তরে,
ম্রিয়মাণ আলোকের প্রহরে প্রহরে
              বেড়িয়াছে অন্ধ বিভাবরী
    নাগপাশে; ভাষাভোলা ধূলির করুণা লাভ করি
              একমাত্র শান্তি তাহাদের।
    লঙ্ঘন যে করে নাই ভোলামনে কালের বাঁধের
                       অন্তিম নিষেধসীমা--
    ভগ্নস্তূপে থাকে তার নামহীন প্রচ্ছন্ন মহিমা;
                       জেগে থাকে কল্পনার ভিতে
    ইতিবৃত্তহারা তার ইতিহাস উদার ইঙ্গিতে।
কিন্তু এ নির্লজ্জ কারা! কালের উপেক্ষাদৃষ্টি-কাছে
              না থেকেও তবু আছে।
                       একি আত্মবিস্মরণমোহ,
    বীর্যহীন ভিত্তি-'পরে কেন রচে শূন্য সমারোহ।
             রাজ্যহীন সিংহাসনে অত্যুক্তির রাজা,
                           বিধাতার সাজা।
              
              হোথা যারা মাটি করে চাষ
             রৌদ্রবৃষ্টি শিরে ধরি বারো মাস,
              ওরা কভু আধামিথ্যা রূপে
               সত্যেরে তো হানে না বিদ্রূপে।
              ওরা আছে নিজ স্থান পেয়ে;
    দারিদ্র৻ের মূল্য বেশি লুপ্তমূল্য ঐশ্বর্যের চেয়ে।
এদিকে চাহিয়া দেখো টিটাগড়।
    লোষ্ট্রে লৌহে বন্দী হেথা কালবৈশাখীর পণ্যঝড়।
              বণিকের দম্ভে নাই বাধা,
    আসমুদ্র পৃথ্বীতলে দৃপ্ত তার অক্ষুণ্ন মর্যাদা।
             প্রয়োজন নাহি জানে ওরা
              ভূষণে সাজায়ে হাতিঘোড়া
    সম্মানের ভান করিবার,
      ভুলাইতে ছদ্মবেশী সমুচ্চ তুচ্ছতা আপনার।
    শেষের পংক্তিতে যবে থামিবে ওদের ভাগ্যলিখা,
              নামিবে অন্তিম যবনিকা,
           উত্তাল রজতপিণ্ড-উদ্ধারের শেষ হবে পালা,
            যন্ত্রের কিঙ্করগুলো নিয়ে ভস্মডালা
                       লুপ্ত হবে নেপথ্যে যখন,
  পশ্চাতে যাবে না রেখে প্রেতের প্রগল্‌ভ প্রহসন।
    উদাত্ত যুগের রথে বল্গাধরা সে রাজপুতানা
              মরুপ্রস্তরের স্তরে একদিন দিল মুষ্টি হানা;
        তুলিল উদ্ভেদ করি কলোল্লোলে মহা-ইতিহাস
প্রাণে উচ্ছ্বসিত, মৃত্যুতে ফেনিল; তারি তপ্তশ্বাস
             স্পর্শ দেয় মনে, রক্ত উঠে আবর্তিয়া বুকে--
                           সে যুগের সুদূর সম্মুখে
             স্তব্ধ হয়ে ভুলি এই কৃপণ কালের দৈন্যপাশে-
              জর্জরিত, নতশির অদৃষ্টের অট্টহাসে,
              গলবদ্ধ পশুশ্রেণীসম চলে দিন পরে দিন
                                   লজ্জাহীন।
                           জীবনমৃত্যুর দ্বন্দ্ব-মাঝে
    সেদিন যে দুন্দুভি মন্দ্রিয়াছিল তার প্রতিধ্বনি বাজে
             প্রাণের কুহরে গুমরিয়া। নির্ভয় দুর্দান্ত খেলা,
    মনে হয়, সেই তো সহজ, দূরে নিক্ষেপিয়া ফেলা
আপনারে নিঃসংশয় নিষ্ঠুর সংকটে। তুচ্ছ প্রাণ
    নহে তো সহজ; মৃত্যুর বেদিতে যার কোনো দান
নাই কোনো কালে সেই তো দুর্ভর অতি,
    আপনার সঙ্গে নিত্য বাল্যপনা দুঃসহ দুর্গতি।
প্রচণ্ড সত্যেরে ভেঙে গল্পে রচে অলস কল্পনা
              নিষ্কর্মার স্বাদু উত্তেজনা,
    নাট্যমঞ্চে ব্যঙ্গ করি বীরসাজে
তারস্বর আস্ফালনে উন্মত্ততা করে কোন্‌ লাজে।
        তাই ভাবি হে রাজপুতানা,
         কেন তুমি মানিলে না যথাকালে প্রলয়ের মানা,
          লভিলে না বিনষ্টির শেষ স্বর্গলোক;
                       জনতার চোখ
                           দীপ্তিহীন
        কৌতুকের দৃষ্টিপাতে পলে পলে করে যে মলিন।
              শঙ্করের তৃতীয় নয়ন হতে
        সম্মান নিলে না কেন যুগান্তের বহ্নির আলোতে।
<|endoftext|>
<|startoftext|>


এই জগতের শক্ত মনিব সয় না একটু ত্রুটি,
যেমন নিত্য কাজের পালা তেমনি নিত্য ছুটি।
বাতাসে তার ছেলেখেলা, আকাশে তার হাসি,
সাগর জুড়ে গদ্‌গদ ভাষ বুদ্‌বুদে যায় ভাসি।
ঝরনা ছোটে দূরের ডাকে পাথরগুলো ঠেলে--
কাজের সঙ্গে নাচের খেয়াল কোথার থেকে পেলে।
ঐ হোথা শাল, পাঁচশো বছর মজ্জাতে ওর ঢাকা--
গম্ভীরতায় অটল যেমন, চঞ্চলতায় পাকা।
মজ্জাতে ওর কঠোর শক্তি, বকুনি ওর পাতায়--
ঝড়ের দিনে কী পাগলামি চাপে যে ওর মাথায়।
  ফুলের দিনে গন্ধের ভোজ অবাধ সারাক্ষণ,
  ডালে ডালে দখিন হাওয়ার বাঁধা নিমন্ত্রণ।
 
  কাজ ক'রে মন অসাড় যখন মাথা যাচ্ছে ঘুরে
  হিমালয়ের খেলা দেখতে এলেন অনেক দূরে।
  এসেই দেখি নিষেধ জাগে কুহেলিকার স্তূপে,
  গিরিরাজের মুখ ঢাকা কোন্‌ সুগম্ভীরের রূপে।
  রাত্তিরে যেই বৃষ্টি হল, দেখি সকালবেলায়,
  চাদরটা ওর কাজে লাগে চাদর-খোলার খেলায়।
  ঢাকার মধ্যে চাপা ছিল কৌতুক একরাশি,
               প্রকাণ্ড এক হাসি।
<|endoftext|>
<|startoftext|>


এই জ্যোৎস্নারাতে জাগে আমার প্রাণ;
                    পাশে তোমার হবে কি আজ স্থান।
           দেখতে পাব অপূর্ব সেই মুখ,
           রইবে চেয়ে হৃদয় উৎসুক,
           বারে বারে চরণ ঘিরে ঘিরে
                    ফিরবে আমার অশ্রুভরা গান?
 
                    সাহস করে তোমার পদমূলে
                       আপনারে আজ ধরি নাই যে তুলে,
                       পড়ে আছি মাটিতে মুখ রেখে,
                               ফিরিয়ে পাছে দাও হে আমার দান।
           আপনি যদি আমার হাতে ধরে
           কাছে এসে উঠতে বল মোরে,
           তবে প্রাণের অসীম দরিদ্রতা
                এই নিমেষেই হবে অবসান।
<|endoftext|>
<|startoftext|>


এই তীর্থ-দেবতার ধরণীর মন্দির-প্রাঙ্গণে
যে পূজার পুষ্পাঞ্জলি সাজাইনু সযত্ন চয়নে
সায়াহ্নের শেষ আয়োজন; যে পূর্ণ প্রণামখানি
মোর সারা জীবনের অন্তরের অনির্বাণ বাণী
জ্বালায়ে রাখিয়া গেনু আরতির সন্ধ্যাদীপ-মুখে
সে আমার নিবেদন তোমাদের সবার সম্মুখে
হে মোর অতিথি যত। তোমরা এসেছ এ জীবনে
কেহ প্রাতে, কেহ রাতে, বসন্তে, শ্রাবণ-বরিষনে;
কারো হাতে বীণা ছিল, কেহ বা কম্পিত দীপশিখা
এনেছিলে মোর ঘরে; দ্বার খুলে দুরন্ত ঝটিকা
বার বার এনেছ প্রাঙ্গণে। যখন গিয়েছ চলে
দেবতার পদচিহ্ন রেখে গেছ মোর গৃহতলে।
আমার দেবতা নিল তোমাদের সকলের নাম;
রহিল পূজায় মোর তোমাদের সবারে প্রণাম।
<|endoftext|>
<|startoftext|>


এই তো আমরা দোঁহে বসে আছি কাছে কাছে!
একটি ভুজঙ্গ-ভুজে আমারে জড়ায়ে আছে;
আরেকটি শ্যাম-বাহু, শতেক মুকুতা ঝুলে,
সোনার মদিরা পাত্র আকাশে রয়েছে তুলে।
অলকের মেঘ মাঝে জ্বলিতেছে মুখখানি,
          রূপের মদিরা পিয়া
          আবেশে অবশ হিয়া,
পড়েছে মাতাল হয়ে, কখন্‌ কিছু না জানি!
রাখিয়া বক্ষের পরে অবশ চিবুক মোর,
হাসিতেছি তার পানে, হৃদয়ে আঁধার ঘোর!
বাতায়ন-যবনিকা, বাতাস, সরায়ে ধীরে
বীজন করিছে আসি এ মোর তাপিত শিরে।
          সম্মুখেতে দেখা যায়
          পীতবর্ণ বালুকায়
অস্তগামী রবিকর আদূর "নীলের' তীরে।
চেয়ে আছি, দেখিতেছি, নদীর সুদূর পারে,
          (কী জানি কিসের দুখ!)
          পশ্চিম দিকের মুখ
বিষণ্ণ হইয়া আসে সন্ধ্যার আঁধার ভারে।
প্রদোষ তারার মুখে হাসি আসি  উঁকি মারে!
রোমীয় স্বপন এক জাগিছে সম্মুখে মোর,
ঘুরিছে মাথার মাঝে, মাথায় লেগেছে ঘোর।
রোমীয় সমর-অস্ত্র ঝঞ্ঝনিয়া উঠে বাজি,
বিস্ফারিত নাসা চাহে রণ-ধূম পিতে আজি।
কিন্তু হায়! অমনি সে মুখ্‌ পানে হেসে চায়,
          কী জানি কী হয় মতি,
          হীন প্রমোদের প্রতি।
বীরের ভ্রূকুটিগুলি তখনি মিলায়ে যায়!
গরবিত, শূন্য হিয়া, জর্জর আবেশ-বাণে,
যে প্রমোদ ঘৃণা করি হেসে চাই তারি পানে।
অনাহূত হর্ষ এক জাগ্রতে স্বপনে আসি,
শৌর্যের সমাধি-পরে ঢালে রবি-কর রাশি!
কতবার ঘৃণি তারে! রমণী সে অবহেলে
পৌরুষ নিতেছে কাড়ি বিলাসের জালে ফেলে!
          কিন্তু সে অধর হতে
          অমনি অজস্র স্রোতে
ঝরে পড়ে মৃদু হাসি, চুম্বন অমৃত-মাখা
আমারে করিয়া তুলে, ভাঙাঘর ফুলে ঢাকা।
বীরত্বের মুখ খানি একবার মনে আনি,
তার পরে ওই মুখে ফিরাই নয়ন মম,
ওই মুখ! একখানি উজ্জ্বল কলঙ্ক সম!
ওই তার শ্যাম বাহু আমারে ধরেছে হায়!
অঙ্গুলির মৃদু স্পর্শে বল মোর চলে যায়!
মুখ ফিরাইয়া লই-- রমণী যেমনি ধীরি
মৃদু কণ্ঠে মৃদু কহে, অমনি আবার ফিরি।
রোমের আঁধার মেঘ দেখে যেই মুখ-'পরে,
অমনি দু বাহু দিয়ে কণ্ঠ জড়াইয়া ধরে,
বরষে নয়নবারি আমার বুকের মাঝ,
চুমিয়া সে অশ্রুবারি শুকানো বীরের কাজ।
তার পরে ত্যজি মোরে চরণ পড়িছে টলে,
থর থর কেঁপে বলে--"যাও, যাও, যাও চলে!'
ঢুলু ঢুলু আঁখিপাতা পুরে অশ্রু-মুকুতায়,
শ্যামল সৌন্দর্য তার হিম-শ্বেত হয়ে যায়!
জীবনের লক্ষ্য, আশা, ইচ্ছা, হারাইয়া ফেলি,
চেয়ে দেখি তার পানে কাতর নয়ন মেলি।
আবার ফিরাই মুখ, কটাক্ষেতে চেয়ে রই,
কল&ড়বঁ;ঙ্ক প্রমোদে মাতি তাহারে টানিয়া লই!
আরেকটি বার রোম, হইব সন্তান তোর
একটি বাসনা এই বন্দী এ হৃদয়ে মোর।
গৌরবে সম্মানে মরি এই এক আছে আশ,
চাহি না করিতে ব্যয় চুম্বনে অন্তিম শ্বাস!
বুঝি হায় সে আশাও পুরিবে না কোনো কালে
রোমীয় মৃত্যুও বুঝি ঘটিবে না এ কপালে!
          রোমীয় সমাধি চাই
          তাও বুঝি ভাগ্যে নাই,
ওই বুকে মরে যাব, বুঝি মরণের কালে!
<|endoftext|>
<|startoftext|>


এই তো তোমার আলোক-ধেনু
            সূর্যতারা দলে দলে;
কোথায় বসে বাজাও বেণু,
            চরাও মহা-গগনতলে।
তৃণের সারি তুলছে মাথা,
তরুর শাখে শ্যামল পাতা,
আলোয়-চরা ধেনু এরা
            ভিড় করেছে ফুলে ফলে।
 
সকালবেলা দূরে দূরে
            উড়িয়ে ধূলি কোথায় ছোটে।
আঁধার হলে সাঁজের সুরে
            ফিরিয়ে আন আপন গোঠে।
আশা তৃষা আমার যত
ঘুরে বেড়ায় কোথায় কত,
মোর জীবনের রাখাল ওগো
            ডাক দেবে কি সন্ধ্যা হলে?




<|endoftext|>
<|startoftext|>
এই তো তোমার প্রেম,ওগো
              হৃদয়হরণ।
এই-যে পাতায় আলো নাচে
              সোনার বরন।
                    এই-যে মধুর আলসভরে
                    মেঘ ভেসে যায় আকাশ-'পরে,
                    এই-যে বাতাস দেহে করে
                               অমৃত ক্ষরণ।
                    এই তো তোমার প্রেম,ওগো
                            হৃদয়হরণ।
 
প্রভাত-আলোর ধারায় আমার
           নয়ন ভেসেছে।
এই তোমারি প্রেমের বাণী
           প্রাণে এসেছে।
              তোমারি মুখ ওই নুয়েছে,
              মুখে আমার চোখ থুয়েছে,
              আমার হৃদয় আজ ছুঁয়েছে
                         তোমারি চরণ।
<|endoftext|>
<|startoftext|>


এই দুয়ারটি খোলা।
আমার খেলা খেলবে বলে
আপনি হেথায় আস চলে
         ওগো আপন-ভোলা।
ফুলের মালা দোলে গলে,
পুলক লাগে চরণতলে
                কাঁচা নবীন ঘাসে।
এসো আমার আপন ঘরে,
ব'সো আমার আসন-'পরে
                     লহ আমার পাশে।
এমনিতরো লীলার বেশে
যখন তুমি দাঁড়াও এসে
                     দাও আমারে দোলা।
ওঠে হাসি নয়নবারি,
তোমায় যখন চিনতে নারি
                     ওগো আপন-ভোলা।
কত রাতে, কত প্রাতে,
কত গভীর বরষাতে,
                     কত বসন্তে,
তোমায় আমায় সকৌতুকে
কেটেছে দিন দুঃখে সুখে
                কত আনন্দে।
আমার পরশ পাবে বলে
আমায় তুমি নিলে কোলে
                     কেউ তো জানে না তা।
রইল আকাশ অবাক মানি,
করল কেবল কানাকানি
                  বনের লতাপাতা।
মোদের দোঁহার সেই কাহিনী
ধরেছে আজ কোন্‌ রাগিণী
                  ফুলের সুগন্ধে?
সেই মিলনের চাওয়া-পাওয়া
গেয়ে বেড়ায় দখিন হাওয়া
                     কত বসন্তে।
মাঝে মাঝে ক্ষণে ক্ষণে
যেন তোমায় হল মনে
                     ধরা পড়েছ।
মন বলেছে "তুমি কে গো,
চেনা মানুষ চিনি নে গো,
                     কী বেশ ধরেছ?"
রোজ দেখেছি দিনের কাজে
পথের মাঝে ঘরের মাঝে
                     করছ যাওয়া-আসা;
হঠাৎ কবে এক নিমেষে
তোমার মুখের সামনে এসে
                     পাই নে খুঁজে ভাষা।
সেদিন দেখি পাখির গানে
কী যে বলে কেউ না জানে-
                     কী গুণ করেছ।
চেনা মুখের ঘোমটা-আড়ে
অচেনা সেই উঁকি মারে
                ধরা পড়েছ।
<|endoftext|>
<|startoftext|>


এই দেহখানা বহন করে আসছে দীর্ঘকাল
            বহু ক্ষুদ্র মহূর্তের রাগদ্বেষ ভয়ভাবনা
                  কামনার আবর্জনারাশি ।
            এর আবিল আবরণে বারে বারে ঢাকা পড়ে
                                    আত্মার মুক্তরূপ ।
এ সত্যের মুখোশ প'রে সত্যকে আড়ালে রাখে;
          মৃত্যুর কাদামাটিতেই গড়ে আপনার পুতুল,
    তবু তার মধ্যে  মৃত্যুর আভাস পেলেই
                     নালিশ করে আর্তকন্ঠে ।
         খেলা করে নিজেকে ভোলাতে,
                     কেবলই ভুলতে চায় যে সেটা খেলা ।
প্রাণপণ সঞ্চয়ে রচনা করে মরণের অর্ঘ্য;
            স্তুতিনিন্দার বাষ্পবুদবুদে ফেনিল হয়ে
                           পাক খায় ওর হাসিকান্নার আবর্ত ।
বক্ষ ভেদ ক'রে ও হাউইয়ের আগুন দেয় ছুটিয়ে,
                 শূন্যের কাছ থেকে ফিরে পায় ছাই ---
                    দিনে দিনে তাই করে স্তূপাকার ।
 
প্রতিদিন যে প্রভাতে পৃথিবী
         প্রথম সৃষ্টির অক্লান্ত নির্মল দেববেশে দেয় দেখা,
   আমি তার উন্মীলিত আলোকের অনুসরণ করে
          অন্বেষণ করি আপন অন্তরলোক ।
অসংখ্য দণ্ড পল নিমেষের জটিল মলিন জালে বিজড়িত
            দেহটাকে সরিয়ে ফেলি মনের থেকে
         যেখানে সরে যায় অন্ধকার রাতের
            নানা ব্যর্থ ভাবনার অত্যুক্তি,
যায় বিস্মৃত দিনের অনবধানে পুঞ্জিত লেখন যত -
                 সেই-সব নিমন্ত্রণলিপি নীরব যার আহ্বান,
                         নিঃশেষিত যার প্রত্যুত্তর।
তখন মনে পড়ে, সবিতা,
          তোমার কাছে ঋষিকবির প্রার্থনামন্ত্র,
   যে মন্ত্রে বলেছিলেন,হে পূষণ,
      তোমার হিরন্ময় পাত্রে সত্যের মুখ আচ্ছন্ন,
                 উন্মুক্ত করো সেই আবরণ ।
 
          আমিও প্রতিদিন উদয়দিগ্‌বলয় থেকে বিচ্ছুরিত রশ্মিচ্ছটায়
                                 প্রসারিত করে দিই আমার জাগরণ;
                    বলি, হে সবিতা,
                        সরিয়ে দাও  আমার এই দেহ,এই আচ্ছাদন --
                         তোমার তেজোময় অঙ্গের সূক্ষ্ণ  অগ্নিকণায়
                                 রচিত যে-আমার দেহের অণুপরমাণু,
তারও অলক্ষ্য  অন্তরে আছে তোমার কল্যাণতম রূপ,
                    তাই প্রকাশিত  হোক আমার নিরাবিল দৃষ্টিতে ।
আমার অন্তরতম সত্য
                    আদি যুগে অব্যক্ত পৃথিবীর সঙ্গে
                                 তোমার বিরাটে ছিল বিলীন,
                                সেই সত্য তোমারই ।
তোমার জ্যোতির স্তিমিত কেন্দ্রে মানুষ
                    আপনার মহৎস্বরূপকে দেখেছে কালে কালে,
                                 কখনো নীল-মহানদীর তীরে,
                                কখনো পারস্যসাগরের কূলে,
                          কখনো হিমাদ্রিগিরিতটে --
বলেছে "জেনেছি আমরা অমৃতের পুত্র',
            বলেছে "দেখেছি অন্ধকারের পার হতে
                           আদিত্যবর্ণ মহান পুরুষের আবির্ভাব' ।
<|endoftext|>
<|startoftext|>


এই দেহটির ভেলা নিয়ে দিয়েছি সাঁতার গো,
         এই দু-দিনের নদী হব পার গো।
   তার পরে যেই ফুরিয়ে যাবে বেলা,
          ভাসিয়ে দেব ভেলা,
তার পরে তার খবর কী যে ধারি নে তার ধার গো,
তার পরে সে কেমন আলো, কেমন অন্ধকার গো।
 
আমি যে অজানার যাত্রী সেই আমার আনন্দ।
         সেই তো বাধায় সেই তো মেটায় দ্বন্দ্ব।
   জানা আমায় যেমনি আপন ফাঁদে             শক্ত করে বাঁধে
         অজানা সে সামনে এসে হঠাৎ লাগায় ধন্দ,
         এক-নিমেষে যায় গো ফেঁসে অমনি সকল বন্ধ।
 
         অজানা মোর হালের মাঝি, অজানাই তো মুক্তি
          তার সনে মোর চিরকালের চুক্তি।
                 ভয় দেখিয়ে ভাঙায় আমার ভয়
                     প্রেমিক সে নির্দয়।
          মানে না সে বুদ্ধিসুদ্ধি বৃদ্ধজনার যুক্তি,
          মুক্তারে সে মুক্ত করে ভেঙে তাহার শুক্তি।
 
          ভাবিস বসে যেদিন গেছে সেদিন কি আর ফিরবে।
              সেই কূলে কি এই তরী আর ভিড়বে।
              ফিরবে না রে, ফিরবে না আর, ফিরবে না,
              সেই  কূলে আর ভিড়বে না।
          সামনেকে তুই ভয় করেছিস, পিছন তোরে ঘিরবে
          এমনি কি তুই ভাগ্যহারা? ছিঁড়বে বাঁধন ছিঁড়বে।
 
          ঘন্টা যে ওই বাজল কবি, হোক রে সভাভঙ্গ,
              জোয়ার-জলে উঠেছে তরঙ্গ।
        এখনো সে দেখায় নি তার মুখ,
              তাই তো দোলে বুক।
         কোন্‌ রূপে যে সেই অজানার কোথায় পাব সঙ্গ,
         কোন্‌ সাগরের কোন্‌ কূলে গো কোন্‌ নবীনের রঙ্গ।
<|endoftext|>
<|startoftext|>


এই নিমেষে গণনাহীন
      নিমেষ গেল টুটে--
একের মাঝে এক হয়ে মোর
      উঠল হৃদয় ফুটে।
বক্ষে কুঁড়ির কারায় বন্ধ
অন্ধকারের কোন্‌ সুগন্ধ
আজ প্রভাতে পূজার বেলায়
      পড়ল আলোয় লুটে।
তোমায় আমায় একটুখানি
      দূর যে কোথাও নাই--
নয়ন মুদে নয়ন মেলে
      এই তো দেখি তাই।
যেই খুলেছি আঁখির পাতা,
যেই তুলেছি নত মাথা,
তোমার মাঝে অমনি আমার
      জয়ধ্বনি উঠে।
<|endoftext|>
<|startoftext|>


এই পশ্চিমের কোণে রক্তরাগরেখা
নহে কভু সৌম্যরশ্মি অরুণের লেখা
তব নব প্রভাতের। এ শুধু দারুণ
সন্ধ্যার প্রলয়দীপ্তি। চিতার আগুন
পশ্চিমসমুদ্রতটে করিছে উদ্‌গার
বিস্ফুলিঙ্গ, স্বার্থদীপ্ত লুব্ধ সভ্যতার
মশাল হইতে লয়ে শেষ অগ্নিকণা।
এই শ্মশানের মাঝে শক্তির সাধনা
তব আরাধনা নহে হে বিশ্বপালক।
তোমার নিখিলপ্লাবী আনন্দ-আলোক
হয়তো লুকায়ে আছে পূর্বসিন্ধুতীরে
বহু ধৈর্যে নম্র স্তব্ধ দুঃখের তিমিরে
সর্বরিক্ত অশ্রুসিক্ত দৈন্যের দীক্ষায়
দীর্ঘকাল, ব্রাহ্ম মুহূর্তের প্রতীক্ষায়।
<|endoftext|>
<|startoftext|>


এই বিদেশের রাস্তা দিয়ে ধুলোয় আকাশ ঢেকে
          গাড়ি আমার চলতেছিল হেঁকে।
হেনকালে নেবুর ডালে স্নিগ্ধ ছায়ায় উঠল কোকিল ডেকে
          পথকোণের ঘন বনের থেকে।
                       এই পাখিটির স্বরে
          চিরদিনের সুর যেন এই একটি দিনের 'পরে
                       বিন্দু বিন্দু ঝরে
ছেলেবেলায় গঙ্গাতীরে আপন-মনে চেয়ে জলের পানে
    শুনেছিলেম পল্লীতলে, এই কোকিলের গানে
                 অসীমকালের অনির্বচনীয়
প্রাণে আমার শুনিয়েছিল, "তুমি আমার প্রিয়।'
সেই ধ্বনিটি কানন ব্যেপে পল্লবে পল্লবে
                 জলের কলরবে
ওপার-পানে মিলিয়ে যেত সুদূর নীলাকাশে।
                 আজ এই পরবাসে
          সেই ধ্বনিটি ক্ষুব্ধ পথের পাশে
গোপন শাখার ফুলগুলিরে দিল আপন বাণী।
          বনচ্ছায়ার শীতল শান্তিখানি
প্রভাত-আলোর সঙ্গে করে নিবিড় কানাকানি
          ওই বাণীটির বিমল সুরে গভীর রমণীয়,--
              "তুমি আমার প্রিয়।'
              এরি পাশেই নিত্য হানাহানি;
                    প্রতারণার ছুরি
              পাঁজর কেটে করে চুরি
              সরল বিশ্বাস;
      কুটিল হাসি ঘটিয়ে তোলে জটিল সর্বনাশ।
নিরাশ দুঃখে চেয়ে দেখি পৃথ্বীব্যাপী মানববিভীষিকা
      জ্বালায় মানবলোকালয়ে প্রলয়বহ্নিশিখা,
              লোভের জালে বিশ্বজগৎ ঘেরে,
ভেবে না পাই কে বাঁচাবে আপন-হানা অন্ধ মানুষেরে।
হেনকালে স্নিগ্ধ ছায়ায় হঠাৎ কোকিল ডাকে
              ফুল্ল অশোকশাখে;
              পরশ করে প্রাণে
           যে শান্তিটি সব-প্রথমে, যে শান্তিটি সবার অবসানে,
যে শান্তিতে জানায় আমায় অসীম কালের অনির্বচনীয়--
                     "তুমি আমার প্রিয়।'
<|endoftext|>
<|startoftext|>


এই   মলিন বস্ত্র ছাড়তে হবে
                         হবে গো এইবার--
           আমার এই        মলিন অহংকার।
                         দিনের কাজে ধুলা লাগি
                         অনেক দাগে হল দাগি,
                         এমনি তপ্ত হয়ে আছে
                             সহ্য করা ভার।
        আমার এই        মলিন অহংকার।
 
                        এখন তো কাজ সাঙ্গ হল
                                     দিনের অবসানে,
                        হল রে তাঁর আসার সময়
                                     আশা এল প্রাণে।
                             স্নান করে আয় এখন তবে
                               প্রেমের বসন পরতে হবে,
                               সন্ধ্যাবনের কুসুম তুলে
                                  গাঁথতে হবে হার।
                         ওরে আয়  সময় নেই যে আর।
<|endoftext|>
<|startoftext|>


এই মহাবিশ্বতলে
যন্ত্রণার ঘূর্ণযন্ত্র চলে,
চূর্ণ হতে থাকে গ্রহতারা।
উৎক্ষিপ্ত স্ফুলিঙ্গ যত
দিক্‌ বিদিকে অস্তিত্বের বেদনারে
প্রলয়দুঃখের রেণুজালে
ব্যাপ্ত করিবারে ছোটে প্রচণ্ড আবেগে।
পীড়নের যন্ত্রশালে
চেতনার উদ্দীপ্ত প্রাঙ্গণে
কোথা শেল শূল যত হতেছে ঝংকৃত,
কোথা ক্ষতরক্ত উৎসারিছে।
মানুষের ক্ষুদ্র দেহ,
যন্ত্রণার শক্তি তার কী দুঃসীম।
সৃষ্টি ও প্রলয়-সভাতলে--
তার বহ্নিরসপাত্র
কী লাগিয়া যোগ দিল বিশ্বের ভৈরবীচক্রে,
বিধাতার প্রচণ্ড মত্ততা-- কেন
এ দেহের মৃৎভাণ্ড ভরিয়া
রক্তবর্ণ প্রলাপেরে অশ্রুস্রোতে করে বিপ্লাবিত।
প্রতি ক্ষণে অন্তহীন মূল্য দিল তারে
মানবের দুর্জয় চেতনা,
দেহদুঃখ-হোমানলে
যে অর্ঘ্যের দিল সে আহুতি--
জ্যোতিষ্কের তপস্যায়
তার কি তুলনা কোথা আছে।
এমন অপরাজিত বীর্যের সম্পদ,
এমন নির্ভীক সহিষ্ণুতা,
এমন উপেক্ষা মরণেরে,
হেন জয়যাত্রা
বহ্নিশয্যা মাড়াইয়া দলে দলে
দুঃখের সীমান্ত খুঁজিবারে
নামহীন জ্বালাময় কী তীর্থের লাগি--
সাথে সাথে পথে পথে
এমন সেবার উৎস আগ্নেয় গহ্বর ভেদ করি
অফুরান প্রেমের পাথেয়।
<|endoftext|>
<|startoftext|>


এই মোর জীবনের মহাদেশে
         কত প্রান্তরের শেষে,
          কত প্লাবনের স্রোতে
                   এলেম ভ্রমণ করি শিশুকাল হতে--
         কোথাও রহস্যঘন অরণ্যের ছায়াময় ভাষা,
          কোথাও পাণ্ডুর শুষ্ক মরুর নৈরাশা,
         কোথাও-বা যৌবনের কুসুমপ্রগল্‌ভ বনপথ,
          কোথাও-বা ধ্যানমগ্ন প্রাচীন পর্বত
         মেঘপুঞ্জে স্তব্ধ যার দুর্বোধ কী বাণী,
                   কাব্যের ভাণ্ডারে আনি
          স্মৃতিলেখা ছন্দে রাখিয়াছি ঢাকি,
                   আজ দেখি, অনেক রয়েছে বাকি।
         সুকুমারী লেখনীর লজ্জা ভয়
যা পুরুষ, যা নিষ্ঠুর, উৎকট যা, করে নি সঞ্চয়
                       আপনার চিত্রশালে;
          তার সংগীতের তালে
                       ছন্দোভঙ্গ হল তাই,
                   সংকোচে সে কেন বোঝে নাই।
          সৃষ্টিরঙ্গভূমিতলে
রূপ-বিরূপের নৃত্য একসঙ্গে নিত্যকাল চলে,
         সে দ্বন্দ্বের করতালঘাতে
          উদ্দাম চরণপাতে
সুন্দরের ভঙ্গী যত অকুণ্ঠিত শক্তিরূপ ধরে,
         বাণীর সম্মোহবন্ধ ছিন্ন করে অবজ্ঞার ভরে।
তাই আজ বেদমন্ত্রে হে বজ্রী, তোমার করি স্তব--
                   তব মন্ত্ররব
            করুক ঐশ্বর্যদান,
রৌদ্রী রাগিণীর দীক্ষা নিয়ে যাক মোর শেষগান,
          আকাশের রন্ধ্রে রন্ধ্রে
         রূঢ় পৌরুষের ছন্দে
          জাগুক হুংকার,
বাণীবিলাসীর কানে ব্যপ্ত হোক ভর্ৎসনা তোমার।
<|endoftext|>
<|startoftext|>


এই মোর সাধ যেন এ জীবনমাঝে
           তব আনন্দ মহাসংগীতে বাজে।
              তোমার আকাশ, উদার আলোকধারা,
              দ্বার ছোটো দেখে ফেরে না যেন গো তারা,
           ছয় ঋতু যেন সহজ নৃত্যে আসে
                 অন্তরে মোর নিত্য নূতন সাজে।
 
                     তব আনন্দ আমার অঙ্গে মনে
                     বাধা যেন নাহি পায় কোনো আবরণে।
          তব আনন্দ পরম দুঃখে মম
          জ্বলে উঠে যেন পুণ্য আলোকসম,
          তব আনন্দ দীনতা চূর্ণ করি'
                   ফুটে উঠে ফেটে আমার সকল কাজে।
<|endoftext|>
<|startoftext|>


এই যে এরা আঙিনাতে
            এসেছে জুটি।
মাঠের গোরু গোঠে এনে
              পেয়েছে ছুটি।
দোলে হাওয়া বেণুর শাখে
চিকন পাতার ফাঁকে ফাঁকে
অন্ধকারে সন্ধ্যাতারা
                উঠেছে ফুটি।
 
ঘরের ছেলে ঘরের মেয়ে
                   বসেছে মিলে।
তারি মাঝে তোমার আসন
              তুমি যে নিলে।
আপন চেনা লোকের মতো
নাম দিয়েছে তোমায় কত,
               সে-নাম ধরে ডাকে ওরা
               সন্ধ্যা নামিলে।
 
মানীর দ্বারে মান ওরা হায়
               পায় না তো কেহ।
ওদের তরে রাজার ঘরে
               বন্ধ যে গেহ।
জীর্ণ আঁচল ধুলায় পাতে,
বসিয়ে তোমায় নৃত্যে মাতে,
কোন্‌ ভরসায় চরণ ধরে
            মলিন ওই দেহ।
 
রাতের পাখি উঠছে ডাকি
নদীর কিনারে।
কৃষ্ণপক্ষে চাঁদের রেখা
            বনের ওপারে।
গাছে গাছে জোনাক জ্বলে,
পল্লীপথে লোক না চলে,
শূন্য মাঠে শৃগাল হাঁকে
        গভীর আঁধারে।
 
জ্বলে নেভে কত সূর্য
      নিখিল ভুবনে।
ভাঙে গড়ে কত প্রতাপ
      রাজার ভবনে।
তারি মাঝে আঁধার রাতে
পল্লীঘরের আঙিনাতে
দীনের কণ্ঠে নামটি তোমার
           উঠছে গগনে।
<|endoftext|>
<|startoftext|>


এই যে কালো মাটির বাসা
          শ্যামল সুখের ধরা--
এইখানেতে আঁধার আলোয়
          স্বপন-মাঝে চরা।
এরি গোপন হৃদয়-'পরে
ব্যথার স্বর্গ বিরাজ করে
          দুঃখে-আলো-করা।
বিরহী তোর সেইখানে যে
          একলা বসে থাকে--
হৃদয় তাহার ক্ষণে ক্ষণে
  নামটি তোমার ডাকে।
দুঃখে যখন মিলন হবে
আনন্দলোক মিলবে তবে
            সুধায় সুধায় ভরা।
<|endoftext|>
<|startoftext|>


এই যে সবার সামান্য পথ, পায়ে হাঁটার গলি
সে পথ দিয়ে আমি চলি
সুখে দুঃখে লাভে ক্ষতিতে,
রাতের আঁধার দিনের জ্যোতিতে।
প্রতি তুচ্ছ মুহূর্তেরই আবর্জনা করি আমি জড়ো,
কারো চেয়ে নইকো অমি বড়ো।
চলতে পথে কখনো বা বিঁধছে কাঁটা পায়ে,
লাগছে ধুলো গায়ে;
দুর্বাসনার এলোমেলো হাওয়া,
তারি মধ্যে কতই চাওয়া পাওয়া,
কতই বা হারানো,
খেয়া ধরে ঘাটে আঘাটায়
নদী-পারানো।
এমনি করে দিন কেটেছে, হবে সে-দিন সারা
বেয়ে সর্বসাধারণের ধারা।
শুধাও যদি  সবশেষে তার রইল কী ধন বাকী,
স্পষ্ট ভাষায় বলতে পারি তা কি!
জানি, এমন নাই কিছু যা পড়বে কারো চোখে,
স্মরণ-বিস্মরণের দোলায় দুলবে বিশ্বলোকে।
নয় সে মানিক, নয় সে সোনা,--
যায় না তারে যাচাই করা, যায় না তারে গোনা।
এই দেখো-না শীতের রোদের দিনের স্বপ্নে বোনা
সেগুন বনে সবুজ-মেশা সোনা,
শজনে গাছে লাগল ফুলের রেশ,
হিমঝুরির হৈমন্তী পালা হয়েছে নিঃশেষ।
বেগনি  ছায়ার ছোঁওয়া-লাগা স্তব্ধ বটের শাখা
ঘোর রহস্যে ঢাকা।
ফলসা গাছের ঝরা পাতা গাছের তলা জুড়ে
হঠাৎ হাওয়ায় চমকে বেড়ায় উড়ে।
গোরুর গাড়ি মেঠো পথের তলে
উড়তি ধুলোয় দিকের আঁচল ধূসর ক'রে চলে।
নীরবতার বুকের মধ্যখানে
দূর অজানার বিধুর বাঁশি ভৈরবী সুর আনে।
কাজভোলা এই দিন
নীল আকাশে পাখির মতো নিঃসীমে হয় নীল।
এরি মধ্যে আছি আমি,
সব হতে এই দামি।
কেননা আজ বুকের কাছে যায় না জানা,
আরেকটি সেই দোসর আমি উড়িয়ে চলে বিরাট তাহার ডানা
জগতে জগতে
অন্তবিহীন ইতিহাসের পথে।
এই যে আমার কুয়োতলার কাছে
সামান্য ঐ আমের গাছে
কখনো বা রৌদ্র খেলায়, কভু শ্রাবণধারা,
সারা বয়ষ থাকে আপনহারা
সাধারণ এই অরণ্যানীর সবুজ আবরণে,
মাঘের শেষে অকারণে
ক্ষণকালের গোপন মন্ত্রবলে
গভীর মাটির তলে
শিকরে তার শিহর লাগে,
শাখায় শাখায় হঠাৎ বাণী জাগে,--
"আছি, আছি, এই যে আমি আছি।"
পুষ্পোচ্ছ্বাসে ধায় সে বাণী স্বর্গলোকের কাছাকাছি
দিকে দিগন্তরে।
চন্দ্র সূর্য তারার আলো তারে বরণ করে।
এমনি করেই মাঝে মাঝে সোনার কাঠি আনে
কভু প্রিয়ার মুগ্ধ চোখে, কভু কবির গানে--
অলস মনের শিয়রেতে কে সে অন্তর্যামী;
নিবিড় সত্যে জেগে ওঠে সামান্য এই আমি।
যে আমিরে ধূসর ছায়ায় প্রতিদিনের ভিড়ের মধ্যে দেখা
সেই আমিরে এক নিমেষের আলোয় দেখি একের মধ্যে একা।
সে-সব নিমেষ রয় কি না রয় কোনোখানে,
কেউ তাহাদের জানে বা না-ই জানে,
তবু তারা জীবনে মোর দেয় তো আনি
ক্ষণে ক্ষণে পরম বাণী
অনন্তকাল যাহা বাজে
বিশ্বচরাচরের মর্মমাঝে
"আছি আমি আছি"--
যে বাণীতে উঠে নাচি
মহাগগন-সভাঙ্গনে আলোক-অপ্সরী
তারার মাল্য পরি।
<|endoftext|>
<|startoftext|>


এই যেন ভক্তের মন
      বট অশ্বত্থের বন।
রচে তার সমুদার কায়াটি,
      ধ্যানঘন গম্ভীর ছায়াটি,
মর্মরে বন্দনমন্ত্র জাগায় রে
      বৈরাগী কোন্‌ সমীরণ।
<|endoftext|>
<|startoftext|>




এই লভিনু সঙ্গ তব,
            সুন্দর, হে সুন্দর।
পুণ্য হল অঙ্গ মম,
            ধন্য হল অন্তর,
            সুন্দর, হে সুন্দর।
আলোকে মোর চক্ষু দুটি
মুগ্ধ হয়ে উঠল ফুটি,
হৃদ্‌গগনে পবন হল
            সৌরভেতে মন্থর,
            সুন্দর, হে সুন্দর।
 
এই তোমারি পরশরাগে
            চিত্ত হল রঞ্জিত,
এই তোমারি মিলন-সুধা
            রইল প্রাণে সঞ্চিত।
তোমার মাঝে এমনি ক'রে
নবীন করি লও যে মোরে,
এই জনমে ঘটালে মোর
            জন্ম-জন্মান্তর,
            সুন্দর, হে সুন্দর।
<|endoftext|>
<|startoftext|>


 এই      শরৎ-আলোর কমল-বনে
            বাহির হয়ে বিহার করে
                       যে ছিল মোর মনে মনে।
                   তারি সোনার কাঁকন বাজে
                   আজি প্রভাত-কিরণমাঝে,
                       হাওয়াতে কাঁপে আঁচলখানি,
                           ছড়ায় ছায়া ক্ষণে ক্ষণে।
                   আকুল কেশের পরিমলে
                   শিউলি-বনের উদাস বায়ু
                         পড়ে থাকে তরুর তলে।
                       হৃদয়মাঝে হৃদয় দুলায়,
                       বাহিরে সে ভুবন ভুলায়,
                      আজি সে তার চোখের চাওয়া।
                             ছড়িয়ে দিল নীল গগনে।
<|endoftext|>
<|startoftext|>


এই শহরে এই তো প্রথম আসা।
আড়াইটা রাত, খুঁজে বেড়াই কোন্‌ ঠিকানায় বাসা।
লণ্ঠনটা ঝুলিয়ে হাতে আন্দাজে যাই চলি,
অজগরের ভূতের মতন গলির পরে গলি।
ধাঁধাঁ ক্রমেই বেড়ে ওঠে, এক জায়গায় থেমে
দেখি পথে বাঁদিক থেকে ঘাট গিয়েছে নেমে।
আঁধার মুখোষ-পরা বাড়ি সামনে আছে খাড়া;
হাঁ-করা-মুখ দুয়ারগুলো, নাইকো শব্দসাড়া।
চৌতলাতে একটা ধারে জানলাখানার ফাঁকে
প্রদীপশিখা ছুঁচের মতো বিঁধছে আঁধারটাকে।
            বাকি মহল যত
কালো মোটা ঘোমটা-দেওয়া দৈত্যনারীর মতো।
বিদেশীর এই বাসাবাড়ি কেউবা কয়েক মাস
এইখানে সংসার পেতেছে, করছে বসবাস;
কাজকর্ম সাঙ্গ করি কেউবা কয়েকদিনে
চুকিয়ে ভাড়া কোন্‌খানে যায়, কেই বা তাদের চিনে।
শুধাই আমি, "আছ কি কেউ, জায়গা কোথায় পাই।"
মনে হল জবাব এল, "আমরা নাই নাই।"
সকল দুয়োর জানলা হতে, যেন আকাশ জুড়ে
ঝাঁকে ঝাঁকে রাতের পাখি শূন্যে চলল উড়ে।
একসঙ্গে চলার বেগে হাজার পাখা তাই
অন্ধকারে জাগায় ধ্বনি, "আমরা নাই নাই।"
আমি সুধাই, "কিসের কাজে এসেছ এইখানে।"
জবাব এল, "সেই কথাটা কেহই নাহি জানে।
যুগে যুগে বাড়িয়ে চলি নেই-হওয়াদের দল,
বিপুল হয়ে ওঠে যখন দিনের কোলাহল
সকল কথার উপরেতে চাপা দিয়ে যাই--
              নাই, নাই, নাই।"
পরের দিনে সেই বাড়িতে গেলাম সকালবেলা--
ছেলেরা সব পথে করছে লড়াই-লড়াই খেলা,
কাঠি হাতে দুই পক্ষের চলছে ঠকাঠকি।
কোণের ঘরে দুই বুড়োতে বিষম বকাবকি--
বাজিখেলায় দিনে দিনে কেবল জেতা হারা,
দেনা-পাওনা জমতে থাকে, হিসাব হয় না সারা।
গন্ধ আসছে রান্নাঘরের, শব্দ বাসন-মাজার;
শূন্য ঝুড়ি দুলিয়ে হাতে ঝি চলেছে বাজার।
একে একে এদের সবার মুখের দিকে চাই,
কানে আসে রাত্রিবেলার "আমরা নাই নাই"।
<|endoftext|>
<|startoftext|>


এই সে পরম মূল্য
         আমার পূজার--
না পূজা করিলে তবু
         শাস্তি নাই তার।
<|endoftext|>
<|startoftext|>


 এইক্ষণে
মোর হৃদয়ের প্রান্তে আমার নয়ন-বাতায়নে
         যে-তুমি রয়েছ চেয়ে প্রভাত-আলোতে
সে-তোমার দৃষ্টি যেন নানা দিন নানা রাত্রি হতে
                রহিয়া রহিয়া
          চিত্তে মোর আনিছে বহিয়া
                 নীলিমার অপার সংগীত,
                 নিঃশব্দের উদার ইঙ্গিত।
 
          আজি মনে হয় বারে বারে
         যে মোর স্মরণের দূর পরপারে
              দেখিয়াছ কত দেখা
কত যুগে, কত লোকে, কত জনতায়, কত একা।
সেই-সব দেখা আজি শিহরিছে দিকে দিকে
          ঘাসে ঘাসে নিমিখে নিমিখে,
বেণুবনে ঝিলিমিলি পাতার ঝলক-ঝিকিমিকে।
         কত নব নব অবগুণ্ঠনের তলে
              দেখিয়াছ কত ছলে
                     চুপে চুপে
         এক প্রেয়সীর মুখ কত রূপে রূপে
জন্মে জন্মে, নামহারা নক্ষত্রের গোধূলি-লগনে।
          তাই আজি নিখিল গগনে
        অনাদি মিলন তব অনন্ত বিরহ
    এক পূর্ণ বেদনায় ঝংকারি উঠিছে অহরহ।
 
         তাই যা দেখিছ তারে ঘিরেছে নিবিড়
             যাহা দেখিছ না তারি ভিড়।
              তাই আজি দক্ষিণ পবনে
ফাল্গুনের ফুলগন্ধে ভরিয়া উঠিছে বনে বনে
          ব্যাপ্ত ব্যাকুলতা,
বহুশত জনমের চোখে-চোখে কানে-কানে কথা।
<|endoftext|>
<|startoftext|>


এই-যে জগৎ হেরি আমি,
                       মহাশক্তি জগতের স্বামী,
                       এ কি হে তোমার অনুগ্রহ?
                       হে বিধাতা কহো মোরে কহো।
          ওই-যে সমুখে সিন্ধু,              এ কি অনুগ্রহবিন্দু?
          ওই-যে আকাশে শোভে চন্দ্র সূর্য গ্রহ,
                       ক্ষুদ্র ক্ষুদ্র তব অনুগ্রহ?
                       ক্ষুদ্র হতে ক্ষুদ্র একজন
                       আমারে যে করেছ সৃজন,
                       এ কি শুধু অনুগ্রহ করে
                       ঋণপাশে বাঁধিবারে মোরে?
                       করিতে করিতে যেন খেলা
                       কটাক্ষে করিয়া অবহেলা,
          হেসে ক্ষমতার হাসি অসীম ক্ষমতা হতে
                       ব্যয় কয়িয়াছ এক রতি
                       অনুগ্রহ করে মোর প্রতি?
          শুভ্র শুভ্র জুঁই দুটি          ওই-যে রয়েছে ফুটি
          ও কি তব অতি শুভ্র ভালোবাসা নয়?
                       বলো মোরে, মহাশক্তিময়,
ওই-যে জোছনা-হাসি   ওই-যে তারকারাশি,
              আকাশে হাসিয়া ফুটে রয়,
ও কি তব ভালোবাসা নয়?
ও কি তব অনুগ্রহ-হাসি
কঠোর পাষাণ লৌহময়?
তবে হে হৃদয়হীন দেব,  
জগতের রাজ-অধিরাজ,
হানো তব হাসিময় বাজ,
মহা অনুগ্রহ হতে তব
মুছে তুমি ফেলহ আমারে--
চাহি না থাকিতে এ সংসারে।
ভালোবাসি আপনা ভুলিয়া,
গান গাহি হৃদয় খুলিয়া,
ভক্তি করি পৃথিবীর মতো,
স্নেহ করি আকাশের প্রায়।
আপনারে দিয়েছি ফেলিয়া
আপনারে গিয়েছি ভুলিয়া
যারে ভালোবাসি তার কাছে
প্রাণ শুধু ভালোবাসা চায়।
              সাক্ষী আছ তুমি অন্তর্যামী
              কতখানি ভালোবাসি আমি,
          দেখি যবে তার মুখ      হৃদয়ে দারুণ সুখ
                 ভেঙে ফেলে হৃদয়ের দ্বার,
                 বলে, "এ কী ঘোর কারাগার!"
                 প্রাণ বলে, "পারি নে সহিতে,
                 এ দুরন্ত সুখেরে বহিতে।"
          আকাশে হেরিলে শশী আনন্দে উথলি উঠি
    দেয় যথা মহাপারাবার
                 অসীম আনন্দ উপহার,  
          তেমনি সমুদ্র-ভরা আনন্দ তাহারে দিই
                 হৃদয় যাহারে ভালোবাসে,
          হৃদয়ের প্রতি ঢেউ উথলি গাহিয়া উঠে
                 আকাশ পুরিয়া গীতোচ্ছ্বাসে।
          ভেঙে ফেলি উপকূল   পৃথিবী ডুবাতে চাহে,
                 আকাশে উঠিতে চায় প্রাণ--
          আপনারে ভুলে গিয়ে হৃদয় হইতে চাহে
                       একটি জগতব্যাপী গান।
                       তাহারে কবির অশ্রু হাসি
                       দিয়েছি কত-না রাশি রাশি,  
তাহারি কিরণে ফুটিতেছে
হৃদয়ের আশা ও ভরসা
তাহারি হাসি ও অশ্রুজল
এ প্রাণের বসন্ত বরষা।
ভালোবাসি, আর গান গাই--
কবি হয়ে জন্মেছি ধরায়
রাত্রি এত ভালো নাহি বাসে,
উষা এত গান নাহি গায়।
ভালোবাসা স্বাধীন মহান,
ভালোবাসা পর্বতসমান।
ভিক্ষাবৃত্তি করে না তপন
পৃথিবীরে চাহে সে যখন--
সে চাহে উজ্জ্বল করিবারে,
সে চাহে উর্বর করিবারে,
জীবন করিতে প্রবাহিত,
কুসুম করিতে বিকশিত।
চাহে সে বাসিতে শুধু ভালো
চাহে সে করিতে শুধু আলো
স্বপ্নেও কি ভাবে কভু ধরা,  
তপনেরে অনুগ্রহ করা?
যবে আমি যাই তার কাছে
সে কি মনে ভাবে গো তখন
অনুগ্রহ ভিক্ষা মাগিবারে
এসেছে ভিক্ষুক একজন?
অনুগ্রহ পাষাণমমতা
করুণার কঙ্কাল কেবল,
ভাবহীন বজ্রে গড়া হাসি--
স্ফটিককঠিন অশ্রু-জল।
অনুগ্রহ বিলাসী গবিত,
অনুগ্রহ দয়ালু-কৃপণ--
বহু কষ্টে অশ্রুবিন্দু দেয়
শুষ্ক আঁখি করিয়া মন্থন।
নীচ হীন দীন অনুগ্রহ
কাছে যবে আসিবারে চায়
প্রণয় বিলাপ করি উঠে--
গীতগান ঘৃণায় পলায়।
হে দেবতা, অনুগ্রহ হতে
রক্ষা করো অভাগা কবিরে,
অপযশ অপমান দাও--
দুঃখ জ্বালা বহিব এ শিরে।
                       সম্পদের স্বর্ণকারাগারে,
গরবের অন্ধকার-মাঝ,
অনুগ্রহ রাজার মতন
চিরকাল করুক বিরাজ।
সোনার শৃঙ্খল ঝংকারিয়া
গরবের স্ফীত দেহ লয়ে
অনুগ্রহ আসে নাকো যেন
আমাদের স্বাধীন আলয়ে।
গান আসে ব'লে গান গাই,
ভালোবাসি ব'লে ভালোবাসি,
কেহ ,যেন মনে নাহি করে
মোরা কারো কৃপার প্রয়াসী।
নাহয় শুনো না মোর গান,
ভালেবাসা ঢাকা রবে মনে।
অনুগ্রহ করে এই কোরো--
অনুগ্রহ কোরো না এ জনে।
<|endoftext|>
<|startoftext|>


এই-যে রাঙা চেলি দিয়ে তোমায় সাজানো,
ওই-যে হোথায় দ্বারের কাছে সানাই বাজানো,
               অদৃশ্য এক লিপির লিখায়
               নবীন প্রাণের কোন্‌ ভূমিকায়
                             মিলছে, না জানো।
 
শিশুবেলায় ধূলির 'পরে আঁচল এলিয়ে
সাজিয়ে পুতুল কাটল বেলা খেলা খেলিয়ে।
               বুঝতে নাহি পারবে আজো
               আজ কী খেলায় আপনি সাজো
                             হৃদয় মেলিয়ে।
 
অখ্যাত এই প্রাণের কোণে সন্ধ্যাবেলাতে
বিশ্বখেলোয়াড়ের খেয়াল নামল খেলাতে।
               দুঃখসুখের তুফান লেগে
               পুতুল-ভাসান চলল বেগে
                             ভাগ্যভেলাতে।
 
তার পরেতে ভোলার পালা, কথা কবে না--
অসীম কালের পটে ছবির চিহ্ন রবে না।
               তার পরেতে জিতবে ধুলো,
               ভাঙা খেলার চিহ্নগুলো
                             সঙ্গে লবে না।
 
রাঙা রঙের চেলি দিয়ে কন্যে সাজানো,
দ্বারের কাছে বেহাগ রাগে সানাই বাজানো,
               এই মানে তার বুঝতে পারি--
               খেয়াল যাঁহার খুশি তাঁরি
                             জানো না-জানো।
<|endoftext|>
<|startoftext|>


এক আছে মণিদিদি,
আর আছে তার ঘরে জাপানি পুতুল
               নাম হানাসান।
        পরেছে জাপানি পেশোয়াজ
ফিকে সবুজের 'পরে ফুলকাটা সোনালি রঙের।
        বিলেতের হাট থেকে এল তার বর;
সেকালের রাজপুত্র কোমরেতে তলোয়ার বাঁধা,
        মাথার টুপিতে উঁচু পাখির পালখ--
               কাল হবে অধিবাস, পশু হবে বিয়ে।
 
        সন্ধে হল।
    পালঙ্কেতে শুয়ে হানাসান।
               জ্বলে ইলেক্‌ট্রিক বাতি।
    কোথা থেকে এল এক কালো চামচিকে,
               উড়ে উড়ে ফেরে ঘুরে ঘুরে,
                   সঙ্গে তার ঘোরে ছায়া।
               হানাসান ডেকে বলে,
    "চামচিকে, লক্ষ্মী ভাই, আমাকে উড়িয়ে নিয়ে যাও
               মেঘেদের দেশে।
জন্মেছি খেলনা হয়ে--
        যেখানে খেলার স্বর্গ
               সেইখানে হয় যেন গতি
                   ছুটির খেলায়।'
 
মণিদিদি এসে দেখে পালঙ্কে তো নেই হানাসান।
        কোথা গেল! কোথা গেল!
    বটগাছে আঙিনার পারে
               বাসা ক'রে আছে ব্যাঙ্গমা;
        সে বলে, "আমি তো জানি,
                   চামচিকে ভায়া
        তাকে নিয়ে উড়ে চলে গেছে।'
মণি বলে, "হেই দাদা, হেই ব্যাঙ্গমা,
        আমাকেও নিয়ে চলো,
               ফিরিয়ে আনি গে।'
 
ব্যাঙ্গমা মেলে দিল পাখা,
               মণিদিদি উড়ে চলে সারা রাত্রি ধ'রে।
    ভোর হল, এল চিত্রকূটগিরি--
                   সেইখানে মেঘেদের পাড়া।
মণি ডাকে, "হানাসান! কোথা হানাসান!
        খেলা যে আমার প'ড়ে আছে।'
 
        নীল মেঘ বলে এসে,
"মানুষ কী খেলা জানে?
    খেলা দিয়ে শুধু বাঁধে যাকে নিয়ে খেলে।'
মণি বলে, "তোমাদের খেলা কিরকম।'
        কালো মেঘ ভেসে এল
               হেসে চিকিমিকি,
                   ডেকে গুরু গুরু
    বলে, "ওই চেয়ে দেখো, হানাসান হল নানাখানা--
               ওর ছুটি নানা রঙে
                   নানা চেহারায়,
                       নানা দিকে
                           বাতাসে বাতাসে
                          আলোতে আলোতে।'
 
মণি বলে, "ব্যাঙ্গমা দাদা,
    এ দিকে বিয়ে যে ঠিক--
        বর এসে কী বলবে শেষে।'
ব্যাঙ্গমা হেসে বলে,
    "আছে চামচিকে ভায়া,
        বরকেও নিয়ে দেবে পাড়ি।
               বিয়ের খেলাটা সেও
        মিলে যাবে সূর্যাস্তের শূন্যে এসে
               গোধূলির মেঘে।'
 
        মণি কেঁদে বলে, "তবে,
               শুধু কি রইবে বাকি কান্নার খেলা।'
        ব্যাঙ্গমা বলে, "মণিদিদি,
               রাত হয়ে যাবে শেষ,
    কাল সকালের ফোটা বৃষ্টি-ধোওয়া মালতীর ফুলে
               সে খেলাও চিনবে না কেউ।'
<|endoftext|>
<|startoftext|>


এক দিকে কামিনীর ডালে
মাকড়সা শিশিরের ঝালর দুলিয়েছে,
    আর-এক দিকে বাগানে রাস্তার ধারে
        লাল-মাটির-কণা-ছড়ানো
                       পিঁপড়ের বাসা।
যাই আসি তারি মাঝখান দিয়ে
                   সকালে বিকালে।
আনমনে দেখি শিউলিগাছে কুঁড়ি ধরেছে,
        টগর গেছে ফুলে ছেয়ে।
বিশ্বের মাঝে মানুষের সংসারটুকু
        দেখতে ছোটো, তবু ছোটো তো নয়।
                   তেমনি ওই কীটের সংসার।
        ভালো করে চোখে পড়ে না,
                   তবু সমস্ত সৃষ্টির কেন্দ্রে আছে ওরা।
কত যুগ থেকে অনেক ভাবনা ওদের,
    অনেক সমস্যা, অনেক প্রয়োজন--
               অনেক দীর্ঘ ইতিহাস।
        দিনের পর দিন, রাতের পর রাত
চলেছে প্রাণশক্তির দুর্বার আগ্রহ।
                   মাঝখান দিয়ে যাই আসি,
শব্দ শুনি নে ওদের চিরপ্রবাহিত
                   চৈতন্যধারার--
    ওদের ক্ষুধাপিপাসা-জন্মমৃত্যুর।
গুন গুন সুরে আধখানা গানের
               জোড় মেলাতে খুঁজে বেড়াই
                           বাকি আধখানা পদ,
এই অকারণ অদ্ভুত খোঁজের কোনো অর্থ নেই
    ওই মাকড়সার বিশ্বচরাচরে,
               ওই পিঁপড়ে-সমাজে।
    ওদের নীরব নিখিলে এখনি উঠছে কি
        স্পর্শে স্পর্শে সুর, ঘ্রাণে ঘ্রাণে সংগীত,
               মুখে মুখে অশ্রুত আলাপ,
                   চলায় চলায় অব্যক্ত বেদনা।
আমি মানুষ--
    মনে জানি সমস্ত জগতে আমার প্রবেশ,
               গ্রহনক্ষত্রে ধূমকেতুতে
    আমার বাধা যায় খুলে খুলে।
কিন্তু ওই মাকড়সার জগৎ বদ্ধ রইল চিরকাল
               আমার কাছে,
    ওই পিঁপড়ের অন্তরের যবনিকা
        পড়ে রইল চিরদিন আমার সামনে
               আমার সুখে দুঃখে ক্ষুব্ধ
                   সংসারের ধারেই।
ওদের ক্ষুদ্র অসীমের বাইরের পথে
               আসি যাই সকালে বিকালে--
    দেখি, শিউলিগাছে কুঁড়ি ধরছে,
                   টগর গেছে ফুলে ছেয়ে।
<|endoftext|>
<|startoftext|>


এক দিন গরজিয়া কহিল মহিষ,
ঘোড়ার মতন মোর থাকিবে সহিস।
একেবারে ছাড়িয়াছি মহিষি-চলন,
দুই বেলা চাই মোর দলন-মলন।
এই ভাবে প্রতিদিন, রজনী পোহালে,
বিপরীত দাপাদাপি করে সে গোহালে।
প্রভু কহে,চাই বটে! ভালো, তাই হোক!
পশ্চাতে রাখিল তার দশ জন লোক।
দুটো দিন না যাইতে কেঁদে কয় মোষ,
আর কাজ নেই প্রভু, হয়েছে সন্তোষ।
সহিসের হাত হতে দাও অব্যাহতি,
দলন-মলনটার বাড়াবাড়ি অতি।
<|endoftext|>
<|startoftext|>


এক যদি আর হয় কী ঘটিবে তবে?
এখন যা হয়ে গেছে, তখনো তা হবে।
তখন সকল দুঃখ ঘোচে যদি ভাই,
এখন যা সুখ আছে দুঃখ হবে তাই।
<|endoftext|>
<|startoftext|>


এক যে আছে বুড়ি
জন্মদিনে দিলেম তারে
      রঙিন সুরের ঘুড়ি।
পাঠ্যপুঁথির পাতাগুলো
      অবাক্‌ হয়ে রয়,
বৃদ্ধা মেয়ের উধাও চিত্ত
      ফেরে আকাশ-ময়।
কণ্ঠে ওঠে গুনগুনিয়ে
         সারে গামা পাধা
গানে গানে জাল বোনা হয়
         ম্যাট্রিকের এই বাধা।
<|endoftext|>
<|startoftext|>


এক যে ছিল চাঁদের কোণায়
          চরকা-কাটা বুড়ী
পুরাণে তার বয়স লেখে
          সাত-শ হাজার কুড়ি।
সাদা সুতোয় জাল বোনে সে
          হয় না বুনন সারা
পণ ছিল তার ধরবে জালে
          লক্ষ কোটি তারা।
হেনকালে কখন আঁখি
          পড়ল ঘুমে ঢুলে,
স্বপনে তার বয়সখানা
          বেবাক গেল ভুলে।
ঘুমের পথে পথ হারিয়ে,
          মায়ের কোলে এসে
পূর্ণ চাঁদের হাসিখানি
          ছড়িয়ে দিল হেসে।
সন্ধ্যেবেলায় আকাশ চেয়ে
          কী পড়ে তার মনে।
চাঁদকে করে ডাকাডাকি,
          চাঁদ হাসে আর শোনে।
যে-পথ দিয়ে এসেছিল
          স্বপন-সাগর তীরে
দু-হাত তুলে সে-পথ দিয়ে
          চায় সে যেতে ফিরে।
হেনকালে মায়ের মুখে
          যেমনি আঁখি তোলে
চাঁদে ফেরার পথখানি যে
          তক্‌খনি সে ভোলে।
কেউ জানে না কোথায় বাসা,
          এল কী পথ বেয়ে,
কেউ জানে না এই মেয়ে সেই
          আদ্যিকালের মেয়ে।
বয়সখানার খ্যাতি তবু
          রইল জগৎ জুড়ি--
পাড়ার লোকে যে দেখে সেই
          ডাকে, "বুড়ী বুড়ী"।
সব-চেয়ে যে পুরানো সে,
          কোন্‌ মন্ত্রের বলে
সব-চেয়ে আজ নতুন হয়ে
          নামল ধরাতলে।
<|endoftext|>
<|startoftext|>


এক যে ছিল রাজা
সেদিন  আমায় দিল সাজা।
          ভোরের রাতে উঠে
আমি    গিয়েছিলুম ছুটে,
          দেখতে ডালিম গাছে
বনের   পিরভু কেমন নাচে।
          ডালে ছিলেম চড়ে,
সেটা    ভেঙেই গেল পড়ে।
          সেদিন হল মানা
আমার  পেয়ারা পেড়ে আনা,
          রথ দেখতে যাওয়া,
আমার  চিঁড়ের পুলি খাওয়া।
          কে দিল সেই সাজা,
জান         কে ছিল সেই রাজা?
          
          এক যে ছিল রানী
আমি    তার কথা সব মানি।
          সাজার খবর পেয়ে
আমায়  দেখল কেবল চেয়ে।
          বললে না তো কিছু,
কেবল  মুখটি করে নিচু
          আপন ঘরে গিয়ে
সেদিন  রইল আগল দিয়ে।
          হল না তার খাওয়া,
কিংবা   রথ দেখতে যাওয়া।
          নিল আমায় কোলে
সাজার  সময় সারা হলে।
          গলা ভাঙা-ভাঙা,
তার    চোখ-দুখানি রাঙা।
          কে ছিল সেই রানী
আমি    জানি জানি জানি।
<|endoftext|>
<|startoftext|>
এক রজনীর বরষনে শুধু
              কেমন করে
           আমার ঘরের সরোবর আজি
              উঠেছে ভরে।
           নয়ন মেলিয়া দেখিলাম ওই
           ঘন নীল জল করে থইথই,
           কূল কোথা এর, তল মেলে কই,
              কহো গো মোরে--
           এক বরষায় সরোবর দেখো
              উঠেছে ভরে।
 
           কাল রজনীতে কে জানিত মনে
              এমন হবে
           ঝরঝর বারি তিমিরনিশীথে
              ঝরিল যবে--
           ভরা শ্রাবণের নিশি দু-পহরে
           শুনেছিনু শুয়ে দীপহীন ঘরে
           কেঁদে যায় বায়ু পথে প্রান্তরে
              কাতর রবে--
           তখন সে রাতে কে জানিত মনে
              এমন হবে।
 
           হেরো হেরো মোর অকূল অশ্রু-
              সলিলমাঝে
           আজি এ অমল কমলকান্তি
              কেমনে রাজে।
           একটিমাত্র শ্বেত শতদল
           আলোকপুলকে করে ঢলঢল,
           কখন ফুটিল বল্‌ মোরে বল্‌
              এমন সাজে
           আমার অতল অশ্রুসাগর-
              সলিলমাঝে!
 
           আজি একা বসে ভাবিতেছি মনে
              ইহারে দেখি,
           দুখযামিনীর বুক-চেরা ধন
              হেরিনু এ কী।
           ইহারি লাগিয়া হৃদ্‌বিদারণ,
           এত ক্রন্দন, এত জাগরণ,
           ছুটেছিল ঝড় ইহারি বদন
              বক্ষে লেখি।
           দুখযামিনীর বুক-চেরা ধন
              হেরিনু এ কী।
<|endoftext|>
<|startoftext|>




এক হাতে ওর কৃপাণ আছে
        আর  এক হাতে হার।
         ও যে    ভেঙেছে তোর দ্বার।
  আসে নি ও ভিক্ষা নিতে,
  লড়াই করে নেবে জিতে
        পরানটি তোমার।
         ও যে    ভেঙেছে তোর দ্বার।
মরণেরি পথ দিয়ে ওই
আসছে জীবন-মাঝে,
   ও যে আসছে বীরের সাজে।
আধেক নিয়ে ফিরবে না রে,
যা আছে সব একেবারে
করবে অধিকার।
   ও যে    ভেঙেছে তোর দ্বার।
<|endoftext|>
<|startoftext|>


একই লতাবিতান বেয়ে চামেলি আর মধুমঞ্জরী
        দশটি বছর কাটিয়েছে গায়ে গায়ে,
রোজ সকালে সূর্য-আলোর ভোজে
        পাতাগুলি মেলে বলেছে
               "এই তো এসেছি'।
        অধিকারের দ্বন্দ্ব ছিল ডালে ডালে দুই শরিকে,
তবু তাদের প্রাণের আনন্দে
               রেষারেষির দাগ পড়ে নি কিছু।
 
কখন যে কোন্‌ কুলগ্নে ওই
        সংশয়হীন অবোধ চামেলি
কোমল সবুজ ডাল মেলে দিল
        বিজ্‌লিবাতির লোহার তারে তারে,
               বুঝতে পারে নি যে ওরা জাত আলাদা।
শ্রাবণ মাসের অবসানে আকাশকোণে
        সাদা মেঘের গুচ্ছগুলি
    নেমে নেমে পড়েছিল শালের বনে,
সেই সময়ে সোনায় রাঙা স্বচ্ছ সকালে
    চামেলি মেতেছিল অজস্র ফুলের গৌরবে।
কোথাও কিছু বিরোধ ছিল না,
        মৌমাছিদের আনাগোনায়
    উঠত কেঁপে শিউলিতলার ছায়া।
ঘুঘুর ডাকে দুই প্রহরে
        বেলা হত আলস্যে শিথিল।
 
    সেই ভরা শরতের দিনে সূর্য-ডোবার সময়
মেঘে মেঘে লাগল যখন নানা রঙের খেয়াল,
        সেই বেলাতে কখন এল
               বিজ্‌লিবাতির অনুচরের দল।
        চোখ রাঙালো চামেলিটার স্পর্ধা দেখে--
               শুষ্ক শূন্য আধুনিকের রূঢ় প্রয়োজনের 'পরে
নিত্যকালের লীলামধুর নিষ্প্রয়োজন অনধিকার
               হাত বাড়ালো কেন।
    তীক্ষ্ণ কুটিল আঁক্‌শি দিয়ে
               টেনে টেনে ছিনিয়ে ছিঁড়ে নিল
        কচি কচি ডালগুলি সব ফুলে-ভরা।
এত দিনে বুঝল হঠাৎ অবোধ চামেলিটা
        মৃত্যু-আঘাত বক্ষে নিয়ে,
                   বিজ্‌লিবাতির তারগুলো ওই জাত আলাদা।
<|endoftext|>
<|startoftext|>


এককালে এই অজয়নদী ছিল যখন জেগে
                       স্রোতের প্রবল বেগে
            পাহাড় থেকে আনত সদাই ঢালি
           আপন জোরের গর্ব ক'রে চিকন-চিকন বালি।
  অচল বোঝা বাড়িয়ে দিয়ে যখন ক্রমে ক্রমে
              জোর গেল তার কমে,
নদীর আপন আসন বালি নিল হরণ করে,
         নদী গেল পিছনপানে সরে;
                     অনুচরের মতো
         রইল তখন আপন বালির নিত্য-অনুগত।
কেবল যখন বর্ষা নামে ঘোলা জলের পাকে
                     বালির প্রতাপ ঢাকে।
পূর্বযুগের আক্ষেপে তার ক্ষোভের মাতন আসে,
বাঁধনহারা ঈর্ষা ছোটে সবার সর্বনাশে।
আকাশেতে গুরুগুরু মেঘের ওঠে ডাক,
বুকের মধ্যে ঘুরে ওঠে হাজার ঘূর্ণিপাক।
তারপরে আশ্বিনের দিনে শুভ্রতার উৎসবে
সুর আপনার পায় না খুঁজে শুভ্র আলোর স্তবে।
দূরের তীরে কাশের দোলা, শিউলি ফুটে দূরে,
শুষ্ক বুকে শরৎ নামে বালিতে রোদ্‌দুরে।
চাঁদের কিরণ পড়ে যেথায় একটু আছে জল
যেন বন্ধ্যা কোন্‌ বিধবার লুটানো অঞ্চল।
নিঃস্ব দিনের লজ্জা সদাই বহন করতে হয়,
আপনাকে হায় হারিয়ে-ফেলা অকীর্তি অজয়।
<|endoftext|>
<|startoftext|>


একটুখানি জায়গা ছিল
                 রান্নাঘরের পাশে,
সেইখানে মোর খেলা হ'ত
                 শুক্‌নো-পারা ঘাসে।
একটা ছিল ছাইয়ের গাদা
                 মস্ত ঢিবির মতো,
পোড়া কয়লা দিয়ে দিয়ে
                 সাজিয়েছিলেম কত।
কেউ জানে না সেইটে আমার
                 পাহাড় মিছিমিছি,
তারই তলায় পুঁতেছিলেম
                 একটি তেঁতুল-বিচি।
 
জন্মদিনের ঘটা ছিল,
                 ছয় বছরের ছেলে--
সেদিন দিল আমার গাছে
                 প্রথম পাতা মেলে।
চার দিকে তার পাঁচিল দিলেম
                 কেরোসিনের টিনে,
সকাল বিকাল জল দিয়েছি,
                 দিনের পরে দিনে।
জল-খাবারের অংশ আমার
                 এনে দিতেম তাকে,
কিন্তু তাহার অনেকখানিই
                 লুকিয়ে খেত কাকে।
দুধ যা বাকি থাকত দিতেম
                 জানত না কেউ সে তো--
পিঁপড়ে খেত কিছুটা তার,
                 গাছ কিছু বা খেত।
 
চিকন পাতায় ছেয়ে গেল,
                 ডাল দিল সে পেতে--
মাথায় আমার সমান হল
                 দুই বছর না যেতে।
একটি মাত্র গাছ সে আমার
                 একটুকু সেই কোণ,
চিত্রকূটের পাহাড়-তলায়
                 সেই হল মোর বন।
কেউ জানে না সেথায় থাকেন
                 অষ্টাবক্র মুনি--
মাটির 'পরে দাড়ি গড়ায়,
                 কথা কন না উনি।
রাত্রে শুয়ে বিছানাতে
                 শুনতে পেতেম কানে
রাক্ষসেরা পেঁচার মতো
                 চেঁচাত সেইখানে।
 
নয় বছরের জন্মদিনে
                 তার তলে শেষ খেলা,
ডালে দিলুম ফুলের মালা
                 সেদিন সকাল-বেলা।
বাবা গেলেন মুন্‌শিগঞ্জে
                 রানাঘাটের থেকে,
কোল্‌কাতাতে আমায় দিলেন
                 পিসির কাছে রেখে।
রাত্রে যখন শুই বিছানায়
                 পড়ে আমার মনে
সেই তেঁতুলের গাছটি আমার
                 আঁস্তাকুড়ের কোণে।
আর সেখানে নেই তপোবন,
                 বয় না সুরধুনী--
অনেক দূরে চ'লে গেছেন
                 অষ্টাবক্র মুনি।
<|endoftext|>
<|startoftext|>


একটুখানি সোনার বিন্দু, একটুখানি মুখ,
         একা একটি বনফুল ফোটে-ফোটে হয়েছে,
         কচি কচি পাতার মাঝে মাথা থুয়ে রয়েছে।
চার দিকে তার গাছের ছায়া, চার দিকে তার নিষুতি-
         চার দিকে তার ঝোপেঝাপে আঁধার দিয়ে ঢেকেছে,
বনের সে যে স্নেহের ধন আদরিণী মেয়ে,
    তারে বুকের কাছে লুকিয়ে যেন রেখেছে।
 
একটুখানি রূপের হাসি আঁধারেতে ঘুমিয়ে আলা,
         বনের স্নেহ শিয়রেতে জেগে আছে।
সুকুমার প্রাণটুকু তার কিছু যেন জানে না,
         চোখে শুধু সুখের স্বপন লেগে আছে।
একটি যেন রবির কিরণ ভোরের বেলা বনের মাঝে
         খেলাতেছিল নেচে নেচে,
নিরালাতে গাছের ছায়ে, আঁধারেতে শ্রান্তকায়ে
         সে যেন ঘুমিয়ে পড়েছে।
বনদেবী করুণ-হিয়ে তারে যেন কুড়িয়ে নিয়ে
         যতন করে আপন ঘরেতে।
থুয়ে কোমল পাতার 'পরে মায়ের মতো স্নেহভরে
         ছোঁয় তারে কোমল করেতে।
ধীরি ধীরি বাতাস গিয়ে আসে তারে দোলা দিয়ে,
         চোখেতে চুমো খেয়ে যায়।
ঘুরে ফিরে আশেপাশে বার বার ফিরে আসে,
         হাতটি বুলিয়ে দেয় গায়।
 
একলা পাখি গাছের শাখে কাছে তোর বসে থাকে,
         সারা দুপুরবেলা শুধু ডাকে,
যেন তার আর কেহ নাই, সারা দিন একলাটি তাই
         স্নেহভরে তোরে নিয়েই থাকে।
ও পাখির নাম জানি নে, কোথায় ছিল কে তা জানে,
         রাতের বেলায় কোথায় চলে যায়,
দুপুরবেলা কাছে আসে- সারা দিন বসে পাশে
         একটি শুধু আদরের গান গায়।
রাতে কত তারা ওঠে, ভোরের বেলা চলে যায়-
         তোরে তো কেউ দেখে না,  জানে না।
এক কালে তুই ছিলি যেন ওদেরই ঘরের মেয়ে,
         আজকে রে তুই অজানা অচেনা।
নিত্যি দেখি রাতের বেলা একটি শুধু জোনাই আসে,
         আলো দিয়ে মুখপানে তোর চায়।
কে জানে সে কী যে করে! তারা-জন্মের কাহিনী তোর
         কানে বুঝি স্বপন দিয়ে যায়।
ভোরের বেলা আলো এল, ডাকছে রে তোর নামটি ধরে,
         আজকে তবে মুখখানি তোর তোল্‌,
         আজকে তবে আঁখিটি তোর খোল্‌,
লতা জাগে, পাখি জাগে গায়ের কাছে বাতাস লাগে,
         দেখি রে--ধীরে ধীরে দোল্‌ দোল্‌ দোল্‌।
<|endoftext|>
<|startoftext|>


একটা খোঁড়া ঘোড়ার 'পরে
          চড়েছিল চাটুর্জে,পড়ে গিয়ে কী দশা তার
          হয়েছিল হাঁটুর যে!
বলে কেঁদে, "ব্রাহ্মণেরে
         বইতে ঘোড়া পারল না যে
সইত তাও, মরি আমি
         তার থেকে এই অধিক লাজে--
          লোকের মুখের ঠাট্টা যত
                   বইতে হবে টাটুর যে!'
<|endoftext|>
<|startoftext|>


একটি একটি করে তোমার
              পুরানো তার খোলো,
           সেতারখানি নূতন বেঁধে তোলো।
                                  ভেঙে গেছে দিনের মেলা,
                                  বসবে সভা সন্ধ্যাবেলা,
                                  শেষের সুর যে বাজাবে তার
                                             আসার সময় হল--
                                                      সেতারখানি নূতন বেঁধে তোলো।
 
           দুয়ার তোমার খুলে দাও গো
                    আঁধার আকাশ-'পরে,
           সপ্তলোকের নীরবতা  
                    আসুক তোমার ঘরে।
                               এতদিন যে গেয়েছ গান
                               আজকে তারি হোক অবসান,
                               এ যন্ত্র যে তোমার যন্ত্র
                                  সেই কথাটাই ভোলো।
                                                সেতারখানি নূতন বেঁধে তোলো।
<|endoftext|>
<|startoftext|>


একটি চুম্বন দাও প্রমদা আমার
                       জনমের মতো দেখা হবে না কো আর।
মর্মভেদী অশ্রু দিয়ে, পূজিব তোমারে প্রিয়ে
          দুখের নিশ্বাস আমি দিব উপহার।
সে তো তবু আছে ভালো, একটু আশার আলো
          জ্বলিতেছে অদৃষ্টের আকাশে যাহার।
কিন্তু মোর আশা নাই, যে দিকে ফিরিয়া চাই
          সেই দিকে নিরাশার দারুণ আঁধার!
ভালো যে বেসেছি তারে দোষ কী আমার?
          উপায় কী আছে বলো উপায় কী তার?
দেখামাত্র সেই জনে, ভালোবাসা আসে মনে
          ভালো বাসিলেই ভুলা নাহি যায় আর!
নাহি বাসিতাম যদি এত ভালো তারে
          অন্ধ হয়ে প্রেমে তার মজিতাম না রে
যদি নাহি দেখিতাম, বিচ্ছেদ না জানিতাম
          তা হলে হৃদয় ভেঙে যেত না আমার!
আমারে বিদায় দাও যাই গো সুন্দরী,
          যাই তবে হৃদয়ের প্রিয় অধীশ্বরী,
থাকো তুমি থাকো সুখে, বিমল শান্তির বুকে
          সুখ, প্রেম, যশ, আশা থাকুক তোমার
          একটি চুম্বন দাও প্রমদা আমার।
<|endoftext|>
<|startoftext|>


একটি দিন পড়িছে মনে মোর।
          উষার নিল মুকুট কাড়ি
                       শ্রাবণ ঘনঘোর;
বাদলবেলা বাজায়ে দিল তূরী,
          প্রহরগুলি ঢাকিয়া মুখ
                       করিল আলো চুরি।
সকাল হতে অবিশ্রামে
ধারাপতনশব্দ নামে,
                       পরদা দিল টানি,
সংসারের নানা ধ্বনিরে
                       করিল একখানি।
         প্রবল বরিষনে
পাংশু হল দিকের মুখ,
আকাশ যেন নিরুৎসুক,
নদীপারের নীলিমা ছায়
          পাণ্ডু আবরণে।
কর্মদিন হারালো সীমা,
          হারালো পরিমাণ,
বিনা কারণে ব্যথিত হিয়া
উঠিল গাহি গুঞ্জরিয়া
                       বিদ্যাপতি-রচিত সেই
                  ভরা-বাদর গান।
ছিলাম এই কুলায়ে বসি
          আপন মন-গড়া,
হঠাৎ মনে পড়িল তবে
এখনি বুঝি সময় হবে,
ছাত্রীটিরে দিতে হবে যে পড়া।
         থামায়ে গান চাহিনু পশ্চাতে;
          ভীরু সে মেয়ে কখন এসে
                   নীরব পায়ে দুয়ার ঘেঁষে
দাঁড়ায়ে আছে খাতা ও বহি হাতে।
      করিনু পাঠ শুরু।
কপোল তার ঈষৎ রাঙা,
গলাটি আজ কেমন ভাঙা,
বক্ষ বুঝি করিছে দুরু দুরু।
         কেবলি যায় ভুলে,
অন্যমনে রয়েছে যেন
         বইয়ের পাতা খুলে।
কহিনু তারে, আজকে পড়া থাক।
         সে শুধু মুখে তুলিয়া আঁখি
          চাহিল নির্বাক।
তুচ্ছ এই ঘটনাটুকু,
          ভাবি নি ফিরে তারে।
গিয়েছে তার ছায়ামূরতি
          কালের খেয়াপারে।
স্তব্ধ আজি বাদলবেলা,
          নদীতে নাহি ঢেউ,
                       অলসমনে বসিয়া আছি
                     ঘরেতে নেই কেউ।
           হঠাৎ দেখি চিত্রপটে চেয়ে,
                     সেই-যে ভীরু মেয়ে
মনের কোণে কখন গেছে আঁকি
          অবর্ষিত অশ্রুভরা
ডাগর দুটি আঁখি।
<|endoftext|>
<|startoftext|>


একটি নমস্কারে, প্রভু,
                 একটি নমস্কারে
সকল দেহ লুটিয়ে পড়ুক
                 তোমার এ সংসারে।
 
                                  ঘন শ্রাবণ-মেঘের মতো
                                  রসের ভারে নম্র নত
                                             একটি নমস্কারে, প্রভু,
                                              একটি নমস্কারে
                                             সমস্ত মন পড়িয়া থাক্‌
                                              তব ভবন-দ্বারে।
 
নানা সুরের আকুল ধারা
মিলিয়ে দিয়ে আত্মহারা
      একটি নমস্কারে, প্রভু,
                 একটি নমস্কারে
      সমস্ত গান সমাপ্ত হোক
              নীরব পারাবারে।
 
                                  হংস যেমন মানসযাত্রী,
                                  তেমনি সারা দিবসরাত্রি
                                         একটি নমস্কারে, প্রভু,
                                              একটি নমস্কারে
                                           সমস্ত প্রাণ উড়ে চলুক
                                              মহামরণ-পারে।
<|endoftext|>
<|startoftext|>


৫৩
একটি পুষ্পকলি
           এনেছিনু দিব বলি।
          হায় তুমি চাও সমস্ত বনভূমি--
            লও, তাই লও তুমি॥
<|endoftext|>
<|startoftext|>


একটি মেয়ে আছে জানি,
               পল্লীটি তার দখলে,
সবাই তারি পুজো জোগায়
               লক্ষ্মী বলে সকলে।
আমি কিন্তু বলি তোমায়
               কথায় যদি মন দেহ --
খুব যে উনি লক্ষ্মী মেয়ে
               আছে আমার সন্দেহ।
ভোরের বেলা আঁধার থাকে,
               ঘুম যে কোথা ছোটে ওর --
বিছানাতে হুলুস্থুলু
               কলরবের চোটে ওর।
খিল্‌খিলিয়ে হাসে শুধু
               পাড়াসুদ্ধ জাগিয়ে,
আড়ি করে পালাতে যায়
               মায়ের কোলে না গিয়ে।
হাত বাড়িয়ে মুখে সে চায়,
               আমি তখন নাচারই,
কাঁধের 'পরে তুলে তারে
               ক'রে বেড়াই পাচারি।
মনের মতো বাহন পেয়ে
               ভারি মনের খুশিতে
মারে আমায় মোটা মোটা
               নরম নরম ঘুষিতে।
আমি ব্যস্ত হয়ে বলি --
               "একটু রোসো রোসো মা।'
মুঠো করে ধরতে আসে
               আমার চোখের চশমা।
আমার সঙ্গে কলভাষায়
               করে কতই কলহ।
তুমুল কাণ্ড! তোমরা তারে
               শিষ্ট আচার বলহ?
তবু তো তার সঙ্গে আমার
               বিবাদ করা সাজে না।
সে নইলে যে তেমন ক'রে
               ঘরের বাঁশি বাজে না।
সে না হলে সকালবেলায়
               এত কুসুম ফুটবে কি।
সে না হলে সন্ধেবেলায়
               সন্ধেতারা উঠবে কি।
একটি দণ্ড ঘরে আমার
               না যদি রয় দুরন্ত
কোনোমতে হয় না তবে
               বুকের শূন্য পূরণ তো।
দুষ্টুমি তার দখিন-হাওয়া
               সুখের তুফান-জাগানে
দোলা দিয়ে যায় গো আমার
               হৃদয়ের ফুল-বাগানে।
নাম যদি তার জিজ্ঞেস কর
               সেই আছে এক ভাবনা,
কোন্‌ নামে যে দিই পরিচয়
               সে তো ভেবেই পাব না।
নামের খবর কে রাখে ওর,
               ডাকি ওরে যা-খুশি --
দুষ্টু বল, দস্যি বল,                
            পোড়ারমুখী, রাক্ষুসি।
বাপ-মায়ে যে নাম দিয়েছে
            বাপ-মায়েরই থাক্‌ সে নয়।
ছিষ্টি খুঁজে মিষ্টি নামটি
            তুলে রাখুন বাক্সে নয়।
একজনেতে নাম রাখবে
            কখন অন্নপ্রাশনে,
বিশ্বসুদ্ধ সে নাম নেবে --
            ভারি বিষম শাসন এ।
নিজের মনের মতো সবাই
            করুন কেন নামকরণ --
বাবা ডাকুন চন্দ্রকুমার,
            খুড়ো ডাকুন রামচরণ।
ঘরের মেয়ে তার কি সাজে
            সঙস্কৃত নামটা ওই।
এতে কারো দাম বাড়ে না
            অভিধানের দামটা বৈ।
আমি বাপু, ডেকেই বসি
            যেটাই মুখে আসুক-না --
যারে ডাকি সেই তা বোঝে,
            আর সকলে হাসুক-না--
একটি ছোটো মানুষ তাহার
            একশো রকম রঙ্গ তো।
এমন লোককে একটি নামেই
            ডাকা কি হয় সংগত।
<|endoftext|>
<|startoftext|>


একটি মেয়ে একেলা,
                 সাঁঝের বেলা,
          মাঠ দিয়ে চলেছে।
             চারি দিকে সোনার ধান ফলেছে।
ওর         মুখেতে পড়েছে সাঁঝের আভা,
              চুলেতে করিছে ঝিকিমিকি।
             কে জানে কী ভাবে মনে মনে
              আনমনে চলে ধিকিধিকি।
             পশ্চিমে সোনায় সোনাময়,
              এত সোনা কে কোথা দেখেছে।
             তারি মাঝে মলিন মেয়েটি
              কে যেন রে এঁকে রেখেছে।
             মুখখানি কেন গো অমন ধারা,
             কোন্‌খানে হয়েছে পথহারা,
             কারে যেন কী কথা শুধাবে,
              শুধাইতে ভয়ে হয় সারা।
             চরণ চলিতে বাধে বাধে,
              শুধালে কথাটি নাহি কয়।
              বড়ো বড়ো আকুল নয়নে
              শুধু মুখপানে চেয়ে রয়।
              নয়ন করিছে ছলছল,
              এখনি পড়িবে যেন জল।
              সাঁঝেতে নিরালা সব ঠাঁই,
              মাঠে কোথাও জনপ্রাণী নাই--
             দূরে অতি দূরে দেখা যায়,
              মলিন সে সাঁঝের আলোতে
             ছায়া ছায়া গাছপালাগুলি
                     মেশে মেশে মেঘের কোলেতে।
             বড়ো তোর বাজিতেছে পায়,
             আয় রে আমার কোলে আয়।
             আ মরি জননী তোর কে,
              বল্‌ রে কোথায় তোর ঘর।
             তরাসে চাহিস কেন রে,
              আমারে বাসিস কেন পর?
<|endoftext|>
<|startoftext|>


একদা এ ভারতের কোন্‌ বনতলে
কে তুমি মহান্‌ প্রাণ, কী আনন্দবলে
উচ্চারি উঠিলে উচ্চে-- "শোনো বিশ্বজন,
শোনো অমৃতের পুত্র যত দেবগণ
দিব্যধামবাসী, আমি জেনেছি তাঁহারে,
মহান্ত পুরুষ যিনি আঁধারের পারে
জ্যোতির্ময়। তাঁরে জেনে, তাঁর পানে চাহি
মৃত্যুরে লঙ্ঘিতে পারো, অন্য পথ নাহি।'
আরবার এ ভারতে কে দিবে গো আনি
সে মহা আনন্দমন্ত্র, সে উদাত্তবাণী
সঞ্জীবনী, স্বর্গে মর্তে সেই মৃত্যুঞ্জয়
পরম ঘোষণা, সেই একান্ত নির্ভয়
অনন্ত অমৃতবার্তা।
   রে মৃত ভারত,
শুধু সেই এক আছে, নাহি অন্য পথ।
<|endoftext|>
<|startoftext|>




 একদা এলোচুলে    কোন্‌ ভুলে    ভুলিয়া
        আসিল সে আমার ভাঙা দ্বার   খুলিয়া।
        জ্যোৎস্না অনিমিখ,    চারি দিক    সুবিজন,
        চাহিল একবার    আঁখি তার    তুলিয়া।
        দখিনবায়ুভরে    থরথরে    কাঁপে বন,
        উঠিল প্রাণ মম    তারি সম   দুলিয়া।
        আবার ধীরে ধীরে   গেল ফিরে    আলসে,
        আমার সব হিয়া    মাড়াইয়া   গেল সে।
        আমার যাহা ছিল    সব নিল    আপনায়,
        হরিল আমাদের    আকাশের    আলো সে।
        সহসা এ জগৎ    ছায়াবৎ    হয়ে যায়,
        তাহারি চরণের    শরণের    লালসে।
        যে জন চলিয়াছে    তারি পাছে    সবে ধায়,
        নিখিলে যত প্রাণ    যত গান    ঘিরে তায়।
        সকল রূপহার    উপহার    চরণে,
        ধায় গো উদাসিয়া    যত হিয়া    পায় পায়।
        যে জন পড়ে থাকে    একা ডাকে    মরণে,
        সুদূর হতে হাসি    আর বাঁশি    শোনা যায়।
        শবদ নাহি আর,    চারি ধার    প্রাণহীন,
        কেবল ধুক্‌ ধুক্‌  করে বুক  নিশিদিন।
        যেন গো ধ্বনি এই    তারি সেই    চরণের,
        কেবলি বাজে শুনি,   তাই গুনি    দুই তিন।
        কুড়ায়ে সব-শেষ    অবশেষ   স্মরণের
        বসিয়া একজন    আনমন    উদাসীন।
<|endoftext|>
<|startoftext|>


একদা তুমি অঙ্গ ধরি ফিরিতে নব ভুবনে
          মরি মরি অনঙ্গদেবতা।
কুসুমরথে মকরকেতু উড়িত মধু-পবনে
             পথিকবধূ চরণে প্রণতা।
ছড়াত পথে আঁচল হতে অশোক চাঁপা করবী
             মিলিয়া যত তরুণ তরুণী,
বকুলবনে পবন হত সুরার মতো সুরভি--
        পরান হত অরুণবরনী।
 
সন্ধ্যা হলে কুমারীদলে বিজন তব দেউলে
           জ্বালায়ে দিত প্রদীপ যতনে,
শূন্য হলে তোমার তৃণ বাছিয়া ফুলমুকুলে
        সায়ক তারা গড়িত গোপনে।
কিশোরকবি মুগ্ধছবি বসিয়া তব সোপানে
        বাজায়ে বীণা রচিত রাগিণী।
হরিণ-সাথে হরিণী আসি চাহিত দীন নয়ানে,
             বাঘের সাথে আসিত বাঘিনী।
 
হাসিয়া যবে তুলিতে ধনু প্রণয়ভীরু ষোড়শী
             চরণে ধরি করিত মিনতি।
পঞ্চশর গোপনে লয়ে কৌতূহলে উলসি
             পরখছলে খেলিত যুবতী।
শ্যামল তৃণশয়নতলে ছড়ায়ে মধুমাধুরী
        ঘুমাতে তুমি গভীর আলসে,
ভাঙাতে ঘুম লাজুক বধূ করিত কত চাতুরী--
             নূপুর দুটি বাজাত লালসে।
 
কাননপথে কলস লয়ে চলিত যবে নাগরী
             কুসুমশর মারিতে গোপনে,
যমুনাকূলে মনের ভুলে ভাসায়ে দিয়ে গাগরি
        রহিত চাহি আকুল নয়নে।
বাহিয়া তব কুসুমতরী সমুখে আসি হাসিতে,
             শরমে বালা উঠিত জাগিয়া--
শাসনতরে বাঁকায়ে ভুরু নামিয়া জলরাশিতে
        মারিত জল হাসিয়া রাগিয়া।
 
তেমনি আজো উদিছে বিধু, মাতিছে মধুযামিনী,
             মাধবীলতা মুদিছে মুকুলে--
বকুলতলে বাঁধিছে চুল একেলা বসি কামিনী
             মলয়ানীল-শিথিল-দুকূলে।
বিজন নদীপুলিনে আজো ডাকিছে চখা চখীরে,
             মাঝেতে বহে বিরহবাহিনী।
গোপনব্যথা-কাতরা বালা বিরলে ডাকি সখীরে
             কাঁদিয়া কহে করুণ কাহিনী।
 
এসো গো আজি অঙ্গ ধরি সঙ্গে করি সখারে,
             বন্যমালা জড়ায়ে অলকে--
এসো গোপনে মৃদুচরণে বাসরগৃহদুয়ারে
             স্তিমিতশিখা প্রদীপ-আলোকে।
এসো চতুর মধুর হাসি তড়িৎসম সহসা
             চকিত করো বধূরে হরষে--
নবীন করো মানবঘর, ধরণী করো বিবশা
        দেবতাপদ-সরস-পরশে।
<|endoftext|>
<|startoftext|>


ভক্তমাল
 
একদা তুলসীদাস জাহ্নবীর তীরে
          নির্জন শ্মশানে
সন্ধ্যায় আপন-মনে একা একা ফিরে
          মাতি নিজগানে।
হেরিলেন মৃত পতি-চরণের তলে
          বসিয়াছে সতী,
তারি সনে একসাথে এক চিতানলে
          মরিবারে মতি।
সঙ্গীগণ মাঝে মাঝে আনন্দচীৎকারে
          করে জয়নাদ,
পুরোহিত ব্রাহ্মণেরা ঘেরি চারি ধারে
          গাহে সাধুবাদ।
 
সহসা সাধুরে নারী হেরিয়া সম্মুখে
          করিয়া প্রণতি
কহিল বিনয়ে, "প্রভো, আপন শ্রীমুখে
          দেহো অনুমতি।'
তুলসী কহিল, "মাতঃ, যাবে কোন্‌খানে,
          এত আয়োজন!'
সতী কহে, "পতিসহ যাব স্বর্গপানে
          করিয়াছি মন।'
"ধরা ছাড়ি কেন, নারী, স্বর্গ চাহ তুমি'
          সাধু হাসি কহে--
"হে জননী, স্বর্গ যাঁর, এ ধরণীভূমি
          তাঁহারি কি নহে?'
 
বুঝিতে না পারি কথা নারী রহে চাহি
          বিস্ময়ে অবাক্‌--
কহে করজোড় করি, "স্বামী যদি পাই
          স্বর্গ দূরে থাক্‌।'
তুলসী কহিল হাসি, "ফিরে চলো ঘরে,
          কহিতেছি আমি,
ফিরে পাবে আজ হতে মাসেকের পরে
          আপনার স্বামী।'
রমণী আশার বশে গৃহে ফিরি যায়
          শ্মশান তেয়াগি--
তুলসী জাহ্নবীতীরে নিস্তব্ধ নিশায়
          রহিলেন জাগি।
 
নারী রহে শুদ্ধচিতে নির্জন ভবনে--
          তুলসী প্রত্যহ
কী তাহারে মন্ত্র দেয়, নারী একমনে
          ধ্যায় অহরহ।
এক মাস পূর্ণ হতে প্রতিবেশীদলে
          আসি তার দ্বারে
শুধাইল, "পেলে স্বামী?' নারী হাসি বলে,
          "পেয়েছি তাঁহারে।'
শুনি ব্যগ্র কহে তারা, "কহো তবে কহো
          আছে কোন্‌ ঘরে।'
নারী কহে, "রয়েছেন প্রভু অহরহ
          আমারি অন্তরে।'
<|endoftext|>
<|startoftext|>


একদা পরমমূল্য জন্মক্ষণ দিয়েছে তোমায়
আগন্তুক। রূপের দুর্লভ সত্তা লভিয়া বসেছ
সূর্ষনক্ষত্রের সাথে। দূর আকাশের ছায়াপথে
যে আলোক আসে নামি ধরণীর শ্যামল ললাটে
সে তোমার চক্ষু চুম্বি তোমারে বেঁধেছে অনুক্ষণ
সখ্যডোরে দ্যুলোকের সাথে; দূর যুগান্তর হতে
মহাকালযাত্রী মহাবাণী পুণ্যমুহূর্তেরে তব
শুভক্ষণে দিয়েছে সম্মান; তোমার সম্মুখদিকে
আত্মার যাত্রার পন্থ গেছে চলি অনন্তের পানে,
সেথা তুমি একা যাত্রী, অফুরন্ত এ মহাবিস্ময়।
<|endoftext|>
<|startoftext|>


একদা প্রাতে কুঞ্জতলে
অন্ধ বালিকা
পত্রপুটে  আনিয়া দিল
পুষ্পমালিকা।
কণ্ঠে পরি অশ্রুজল
ভরিল নয়নে;
বক্ষে লয়ে চুমিনু তার
স্নিগ্ধ বয়নে।
কহিনু তারে "অন্ধকারে
দাঁড়ায়ে রমণী
কী ধন তুমি করিছ দান
না জান আপনি।
পুষ্পসম অন্ধ তুমি
অন্ধ বালিকা,
দেখ নি নিজে মোহন কী যে
তোমার মালিকা।'
<|endoftext|>
<|startoftext|>


একদা পুলকে প্রভাত-আলোকে
      গাহিছে পাখি,
কহে কণ্টক বাঁকা কটাক্ষে
      কুসুমে ডাকি--
তুমি তো কোমল বিলাসী কমল,
      দুলায় বায়ু,
দিনের কিরণ ফুরাতে ফুরাতে
      ফুরায় আয়ু ;
এ পাশে মধুপ মধুমদে ভোর,
ও পাশে পবন পরিমল-চোর,
বনের দুলাল, হাসি পায় তোর
      আদর দেখে।
আহা মরি মরি  কী রঙিন বেশ,
সোহাগহাসির নাহি আর শেষ,
সারাবেলা ধরি রসালসাবেশ
      গন্ধ মেখে।
হায় কদিনের আদর-সোহাগ,
    সাধের খেলা
ললিত মাধুরী, রঙিন বিলাস,
      মধুপ-মেলা।
ওগো নহি আমি তোদের মতন
      সুখের প্রাণী--
হাব ভাব হাস, নানারঙা বাস
      নাহিকো জানি।
রয়েছি নগ্ন, জগতে লগ্ন
      আপন বলে;
কে পারে তাড়াতে, আমারে মাড়াতে
      ধরণীতলে।
তোদের মতন নহি নিমেষের,
আমি এ নিখিলে চিরদিবসের,
বৃষ্টি-বাদল ঝড়-বাতাসের
      না রাখি ভয়।
সতত একাকী, সঙ্গীবিহীন--
কারো কাছে কোনো নাহি প্রেম-ঋণ,
চাটুগান শুনি সারা নিশিদিন
      করি না ক্ষয়।
আসিবে তো শীত, বিহঙ্গগীত
      যাইবে থামি,
ফুলপল্লব ঝরে যাবে সব--
      রহিব আমি।
চেয়ে দেখো মোরে, কোনো বাহুল্য
      কোথাও নাই,
স্পষ্ট সকলি         আমার মূল্য
      জানে সবাই।
এ ভীরু জগতে যার কাঠিন্য
      জগৎ তারি।
নখের আঁচড়ে আপন চিহ্ন
      রাখিতে পারি।
কেহ জগতেরে চামর ঢুলায়,
চরণে কোমল হস্ত বুলায়,
নতমস্তকে লুটায়ে ধুলায়
      প্রণাম করে।
ভুলাইতে মন কত করে ছল--
কাহারো বর্ণ, কারো পরিমল,
বিফল বাসরসজ্জা, কেবল
      দুদিন-তরে।
কিছুই করি না, নীরবে দাঁড়ায়ে
      তুলিয়া শির
বিঁধিয়া রয়েছি অন্তর-মাঝে
      এ পৃথিবীর।
আমারে তোমরা চাহ না চাহিতে
      চোখের কোণে,
গরবে ফাটিয়া উঠেছ ফুটিয়া
      আপন মনে।
আছে তব মধু, থাক্‌ সে তোমার,
      আমার নাহি।
আছে তব রূপ--    মোর পানে কেহ
      দেখে না চাহি।
কারো আছে শাখা, কারো আছে দল,
কারো আছে ফুল, কারো আছে ফল,
আমারি হস্ত রিক্ত কেবল
         দিবসযামী।
ওহে তরু, তুমি বৃহৎ প্রবীণ,
আমাদের প্রতি অতি উদাসীন--
আমি বড়ো নহি, আমি ছায়াহীন,
    ক্ষুদ্র আমি।
হই না ক্ষুদ্র, তবুও রুদ্র
    ভীষণ ভয়--
আমার দৈন্য সে মোর সৈন্য,
    তাহারি জয়।
<|endoftext|>
<|startoftext|>


একদা বসন্তে মোর বনশাখে যবে
                     মুকুলে পল্লবে
            উদ্‌বারিত আনন্দের আমন্ত্রণ
  গন্ধে বর্ণে দিল ব্যাপি ফাল্গুনের পবন গগন,
            সেদিন এসেছে যারা বীথিকায়--
                     কেহ এল কুণ্ঠিত দ্বিধায়;
  চটুল চরণ কারো তৃণে তৃণে বাঁকিয়া বাঁকিয়া
            নির্দয় দলনচিহ্ন গিয়েছে আঁকিয়া
  অসংকোচ নূপুরঝংকারে,
            কটাক্ষের খরধারে
                     উচ্চহাস্য করেছে শাণিত;
            কেহ বা করেছে ম্লান অমানিত
  অকারণ সংশয়েতে আপনারে
            অবগুণ্ঠনের অন্ধকারে;
           কেহ তারা নিয়েছিল তুলি
গোপনে ছায়ায় ফিরি তরুতলে ঝরা ফুলগুলি;
            কেহ ছিন্ন করি
                        তুলেছিল মাধবীমঞ্জরী,
                       কিছু তার পথে পথে ফেলেছে ছড়ায়ে,
                        কিছু তার বেণীতে জড়ায়ে
  অন্যমনে গেছে চলে গুন্‌গুন্‌ গানে।
  আজি এ ঋতুর অবসানে
            ছায়াঘন বীথি মোর নিস্তব্ধ নির্জন;
                         মৌমাছির মধু-আহরণ
                          হল সারা;
                         সমীরণ গন্ধহারা
            তৃণে তৃণে ফেলিছে নিশ্বাস।
  পাতার আড়াল ভরি একে একে পেতেছে প্রকাশ
            অচঞ্চল ফলগুচ্ছ যত,
                     শাখা অবনত।
                         নিয়ে সাজি
                কোথা তারা গেল আজি--
            গোধূলি ছায়াতে হল লীন
                     যারা এসেছিল একদিন
                    কলরবে কান্না ও হাসিতে
                         দিতে আর নিতে।
  আজি লয়ে মোর দানভার
           ভরিয়াছি নিভৃত অন্তর আপনার--
            অপ্রগল্‌ভ গূঢ় সার্থকতা
                     নাহি জানে কথা।
           নিশীথ যেমন স্তব্ধ নিষুপ্ত ভুবনে
                     আপনার মনে
            আপনার তারাগুলি
  কোন্‌ বিরাটের পায়ে ধরিয়াছে তুলি
           নাহি জানে আপনি সে--
  সুদূর প্রভাত-পানে চাহিয়া রয়েছে নির্নিমেষে।
<|endoftext|>
<|startoftext|>


একদা বিজনে যুগল তরুর মূলে
তৃষ্ণার জল তুমি দিয়েছিলে তুলে।
         আর কোনোখানে ছায়া নাহি দেখি,
         শুধালেম, কাছে বসিতে দিবে কি।
সেদিন তোমার ঘরে ফিরিবার বেলা
বহে গেল বুঝি, কাজে হয়ে গেল হেলা।
অদূরে হোথায় ভাঙা দেউলের ধারে
পূর্ব যুগের পূজাহীন দেবতারে
         প্রভাত-অরুণ প্রতিদিন খোঁজে,
         শূন্য বেদির অর্থ না বোঝে,
দিন শেষ হলে সন্ধ্যাতারার আলো
যে পূজারী নাই তারে বলে, দীপ জ্বালো।
একদিন বুঝি দূরে কোন্‌ রাজধানী
রচনা করেছে দীর্ঘ এ পথখানি।
         আজি তার নাম নাই ইতিহাসে;
         জীর্ণ হয়েছে বালুকার গ্রাসে,
প্রান্তরশেষে শীর্ণ বনের কোলে
জনপদবধূ জল নিয়ে যায় চলে।
লুপ্তকালের শুষ্ক সাগরধারে
বহু বিস্মৃতি যেথা রয় স্তূপাকারে,
         অতি পুরাতন কাহিনী যেথায়
         রুদ্ধ কণ্ঠে শূন্যে তাকায়,
হারানো ভাষার নিশার স্বপ্নছায়ে
হেরিনু তোমায়, আসিনু ক্লান্ত পায়ে।
শুধু দুটি তরু মরুর প্রাণের কথা,
লুকানো কী রসে বাঁচে তার শ্যামলতা।
         সেদিন তাহারি মর্মর-সনে
         কী ব্যথা মিশানু, জানে দুইজনে;
মাথার উপরে উড়ে গেল কোন্‌ পাখি
হতাশ পাখার হাহাকাররেখা আঁকি।
তপ্ত বালুর ভর্ৎসিয়া মুহু মুহু
তাপিত বাতাস চিৎকারি উঠে হুহু;
         ধূলির ঘূর্ণি, যেন বেঁকে বেঁকে
         শাপ-লাগা প্রেত নাচে থেকে থেকে;
রূঢ় রুদ্র রিক্তের মাঝখানে
দুইটি প্রহর ভরেছিনু প্রাণে গানে।
দিন শেষ হল, চলে যেতে হল একা,
বলিনু তোমারে, আরবার হবে দেখা।
         শুনে হেসেছিলে হাসিখানি ম্লান,
         তরুণ হৃদয়ে যেন তুমি জান
অসীমের বুকে অনাদি বিষাদখানি
আছে সারাখন মুখে আবরণ টানি।
তার পরে কত দিন চলে গেল মিছে
একটি দিনেরে দলিয়া পায়ের নীচে।
বহু পরে যবে ফিরিলাম প্রিয়ে,
         এ পথে আসিতে দেখি চমকিয়ে
আছে সেই কূপ, আছে সে যুগলতরু।
তুমি নাই, আছে তৃষিত স্মৃতির মরু।
এ কূপের তলে মোর যক্ষের ধন
একটি দিনের দুর্লভ সেইখন
         চিরকাল ভরি রহিল লুকানো,
         ওগো অগোচরা জান নাহি জান;
আর কোনো দিনে অন্য যুগের প্রিয়া
তারে আর-কারে দিবে কি উদ্ধারিয়া।
<|endoftext|>
<|startoftext|>




একদিন অতিথির প্রায়
          এসেছিলে ঘরে,
আজ তুমি যাবার বেলায়
          এসেছ অন্তরে।
<|endoftext|>
<|startoftext|>


একদিন আষাঢ়ে নামল
          বাঁশবনের মর্মর-ঝরা ডালে
        জলভারে অভিভূত নীলমেঘের নিবিড় ছায়া।
         শুরু হল ফসল-খেতের জীবনীরচনা
                     মাঠে মাঠে কচি ধানের চিকন অঙ্কুরে।
         এমন সে প্রচুর, এমন পরিপূর্ণ, এমন প্রোৎফুল্ল,
            দ্যুলোকে ভূলোকে বাতাসে আলোকে
                   তার পরিচয় এমন উদার-প্রসারিত--
মনে হয় না সময়ের ছোটো বেড়ার মধ্যে তাকে কুলাতে পারে
            তার অপরিমেয় শ্যামলতায়
                   আছে যেন অসীমের চির-উৎসাহ,
                     যেমন আছে তরঙ্গ-উল্লোল সমুদ্রে।
 
মাস যায়।
             শ্রাবণের স্নেহ নামে আঘাতের ছল ক'রে,
               সবুজ মঞ্জরি এগিয়ে চলে দিনে দিনে
              শিষগুলি কাঁধে তুলে নিয়ে
                  অন্তহীন স্পর্ধিত জয়যাত্রায়।
             তার আত্মাভিমানী যৌবনের প্রগল্‌ভতার 'পরে
            সূর্যের আলো বিস্তার করে হাস্যোজ্জ্বল কৌতুক,
                   নিশীথের তারা নিবিষ্ট করে নিস্তব্ধ বিস্ময়।
 
মাস যায়।
বাতাসে থেমে গেল মত্ততার আন্দোলন,
    শরতের শান্তনির্মল আকাশ থেকে
           অমন্দ্র শঙ্খধ্বনিতে বাণী এল--
                     প্রস্তুত হও।
         সারা হল শিশিরজলে স্নানব্রত।
 
মাস যায়।
              নির্মম শীতের হাওয়া এসে পৌঁছল হিমাচল থেকে,
         সবুজের গায়ে গায়ে এঁকে দিল হল্‌দের ইশারা,
         পৃথিবীর দেওয়া রঙ বদল হল আলোর দেওয়া রঙে।
         উড়ে এল হাঁসের পাঁতি নদীর চরে,
                   কাশের গুচ্ছ ঝরে পড়ল তটের পথে পথে।
 
মাস যায়।
      বিকালবেলার রৌদ্রকে যেমন উজাড় করে দিনান্ত
            শেষ-গোধূলির ধূসরতায়
        তেমনি সোনার ফসল চলে গেল
                         অন্ধকারের অবরোধে।
তার পরে শূন্যমাঠে অতীতের চিহ্নগুলো
             কিছুদিন রইল মৃত শিকড় আঁকড়ে ধরে--
শেষে কালো হয়ে ছাই হল আগুনের লেহনে।
 
মাস গেল।
         তার পরে মাঠের পথ দিয়ে
            গোরু নিয়ে চলে রাখাল--
         কোনো ব্যথা নেই তাতে, কোনো ক্ষতি নেই কারো।
         প্রান্তরে আপন ছায়ায় মগ্ন একলা অশথ গাছ,
              সূর্য-মন্ত্র-জপ-করা ঋষির মতো।
         তারই তলায় দুপুরবেলায় ছেলেটা বাজায় বাঁশি
                আদিকালের গ্রামের সুরে।
              সেই সুরে তাম্রবরন তপ্ত আকাশে
                  বাতাস হূহু করে ওঠে,
         সে যে বিদায়ের নিত্যভাঁটায় ভেসে-চলা
               মহাকালের দীর্ঘনিশ্বাস,
যে কাল, যে পথিক, পিছনের পান্থশালাগুলির দিকে
              আর ফেরার পথ পায় না
                      এক দিনেরও জন্যে।
<|endoftext|>
<|startoftext|>




একদিন এই দেখা হয়ে যাবে শেষ,
পড়িবে নয়ন-'পরে অন্তিম নিমেষ।
পরদিনে এইমতো পোহাইবে রাত,
জাগ্রত জগৎ-'পরে জাগিবে প্রভাত।
কলরবে চলিবেক সংসারের খেলা,
সুখে দুঃখে ঘরে ঘরে বহি যাবে বেলা।
সে কথা স্মরণ করি নিখিলের পানে
আমি আজি চেয়ে আছি উৎসুক নয়ানে।
যাহা-কিছু হেরি চোখে কিছু তুচ্ছ নয়,
সকলি দুর্লভ ব'লে আজি মনে হয়।
দুর্লভ এ ধরণীর লেশতম স্থান,
দুর্লভ এ জগতের ব্যর্থতম প্রাণ।
যা পাই নি তাও থাক্‌, যা পেয়েছি তাও,
তুচ্ছ ব'লে যা চাই নি তাই মোরে দাও।
<|endoftext|>
<|startoftext|>


একদিন কোন্‌ তুচ্ছ আলাপের ছিন্ন অবকাশে
সে কোন্‌ অভাবনীয় স্মিতহাসে
অন্যমনা আত্মভোলা
যৌবনেরে দিয়ে ঘন দোলা
মুখে তব অকস্মাৎ প্রকাশিল কী অমৃত-রেখা
কভু যার পাই নাই দেখা,
দুর্লভ সে প্রিয়
অনির্বচনীয়।
হে মহা অপরিচিত
এক পলকের লাগি হয় সচকিত
গভীর অন্তরতর প্রাণে
কোন্‌ দূরে বনান্তের পথিকের গানে;
সে অপূর্ব আসে ঘরে
পথহারা মুহূর্তের তরে।
বৃষ্টিধারামুখরিত নির্জন প্রবাসে
সন্ধ্যাবেলা যূথিকার সকরুণ স্নিগ্ধ গন্ধশ্বাসে,
চিত্তে রেখে দিয়ে গেল চিরস্পর্শ স্বীয়
তাহারি স্খলিত উত্তরীয়।
সে বিস্মিত ক্ষণিকেরে পড়ে মনে
কোনোদিন অকারণে ক্ষণে ক্ষণে
শীতের মধ্যাহ্নকালে গোরুচরা শস্যরিক্ত মাঠে
চেয়ে চেয়ে বেলা যবে কাটে।
সঙ্গহারা সায়াহ্নের অন্ধকারে সে স্মৃতির ছবি
সূর্যাস্তের পার হতে বাজায় পূরবী।
পেয়েছি যে-সব ধন যার মূল্য আছে
ফেলে যাই পাছে
সেই যার মূল্য নাই, জানিবে না কেও
সঙ্গে থাকে অখ্যাত পাথেয়।
<|endoftext|>
<|startoftext|>


একদিন তুচ্ছ আলাপের ফাঁক দিয়ে
কোন্‌ অভাবনীয় স্মিতহাস্যে
আমার আত্মবিহ্বল যৌবনটাকে
দিলে তুমি দোলা;
হঠাৎ চমক দিয়ে গেল তোমার মুখে
একটি অমৃতরেখা;
আর কোনোদিন তার দেখা মেলেনি।
জোয়ারের তরঙ্গলীলায় গভীর থেকে উৎক্ষিপ্ত হল
চিরদুর্লভের একটি রত্নকণা
শতলক্ষ ঘটনার সমুদ্র-বেলায়।
এমনি এক পলকে বুকে এসে লাগে
অপরিচিত মুহূর্তের চকিত বেদনা
প্রাণের আধখোলা জালনায়
দূর বনান্ত থেকে
পথ-চলতি গানে।
অভূতপূর্বের অদৃশ্য অঙ্গুলি বিরহের মীড় লাগিয়ে যায়
হৃদয়-তারে
বৃষ্টিধারামুখর নির্জন প্রবাসে,
সন্ধ্যাযূথীর করুণ স্নিগ্ধ গন্ধে,
রেখে দিয়ে যায় কোন্‌ অলক্ষ্যে আকস্মিক
আপন স্খলিত উত্তরীয়ের স্পর্শ।
তার পরে মনে পড়ে
একদিন সেই বিস্ময়-উন্মনা নিমেষটিকে
অকারণে অসময়ে;
মনে পড়ে শীতের মধ্যাহ্নে,
যখন গোরুচরা শস্যরিক্ত মাঠের দিকে
চেয়ে চেয়ে বেলা যায় কেটে;
মনে পড়ে, যখন সঙ্গহারা সায়াহ্নের অন্ধকারে
সূর্যাস্তের ওপার থেকে বেজে ওঠে
ধ্বনিহীন বীণার বেদনা।
<|endoftext|>
<|startoftext|>


একদিন তরীখানা থেমেছিল এই ঘাটে লেগে,
             বসন্তের নূতন হাওয়ার বেগে।
      তোমরা শুধায়েছিলে মোরে ডাকি
             পরিচয় কোনো আছে নাকি,
                       যাবে কোন্‌খানে।
             আমি শুধু বলেছি, কে জানে।
নদীতে লাগিল দোলা, বাঁধনে পড়িল টান,
             একা বসে গাহিলাম যৌবনের বেদনার গান।
                       সেই গান শুনি
             কুসুমিত তরুতলে তরুণতরুণী
                       তুলিল অশোক,
মোর হাতে দিয়ে তারা কহিল, "এ আমাদেরই লোক।'
                       আর কিছু নয়,
             সে মোর প্রথম পরিচয়।
          
             তার পরে জোয়ারের বেলা
সাঙ্গ হল, সাঙ্গ হল তরঙ্গের খেলা;
             কোকিলের ক্লান্ত গানে
বিস্মৃত দিনের কথা অকস্মাৎ যেন মনে আনে;
             কনকচাঁপার দল পড়ে ঝুরে,
                       ভেসে যায় দূরে--
             ফাল্গুনের উৎসবরাতির
                       নিমন্ত্রণলিখন-পাঁতির
                            ছিন্ন অংশ তারা
                                  অর্থহারা।
             ভাঁটার গভীর টানে
তরীখানা ভেসে যায় সমুদ্রের পানে।
             নূতন কালের নব যাত্রী ছেলেমেয়ে
                       শুধাইছে দূর হতে চেয়ে,
             "সন্ধ্যার তারার দিকে
                       বহিয়া চলেছে তরণী কে।'
             সেতারেতে বাঁধিলাম তার,
                       গাহিলাম আরবার--
             মোর নাম এই বলে খ্যাত হোক,
                       আমি তোমাদেরই লোক
                            আর কিছু নয়,
                        এই হোক শেষ পরিচয়।
<|endoftext|>
<|startoftext|>


একদিন দেখিলাম উলঙ্গ সে ছেলে
ধুলি-'পরে বসে আছে পা-দুখানি মেলে।
ঘাটে বসে মাটি ঢেলা লইয়া কুড়ায়ে
দিদি মাজিতেছে ঘটী ঘুরায়ে ঘুরায়ে।
অদূরে কোমললোম ছাগবৎস ধীরে
চরিয়া ফিরিতেছিল নদী-তীরে-তীরে।
সহসা সে কাছে আসি থাকিয়া থাকিয়া
বালকের মুখ চেয়ে উঠিল ডাকিয়া।
বালক চমকি কাঁপি কেঁদে ওঠে ত্রাসে,
দিদি ঘাটে ঘটী ফেলে ছুটে চলে আসে।
এক কক্ষে ভাই লয়ে অন্য কক্ষে ছাগ
দুজনেরে বাঁটি দিল সমান সোহাগ!
পশুশিশু, নরশিশু--দিদি মাঝে প'ড়ে
দোঁহারে বাঁধিয়া দিল পরিচয়ডোরে।
<|endoftext|>
<|startoftext|>


৬১
একদিন ফুল দিয়েছিলে, হায়,
            কাঁটা বিঁধে গেছে তার।
তবু, সুন্দর, হাসিয়া তোমায়
            করিনু নমস্কার॥ 
<|endoftext|>
<|startoftext|>


একদিন মুখে এল নূতন এ নাম--
               চৈতালিপূর্ণিমা ব'লে কেন যে তোমারে ডাকিলাম
                           সে কথা শুধাও যবে মোরে
                                  স্পষ্ট ক'রে
                            তোমারে বুঝাই
                           হেন সাধ্য নাই।
               রসনায় রসিয়েছে, আর কোনো মানে
                           কী আছে কে জানে।
                     জীবনের যে সীমায়
                           এসেছ গম্ভীর মহিমায়
                            সেথা অপ্রমত্ত তুমি,
                     পেরিয়েছ ফাল্গুনের ভাঙাভাণ্ড উচ্ছিষ্টের ভুমি,
               পৌঁছিয়াছ তপঃশুচি নিরাসক্ত বৈশাখের পাশে,
                           এ কথাই বুঝি মনে আসে
                            না ভাবিয়া আগুপিছু।
               কিংবা এ ধ্বনির মাঝে অজ্ঞাত কুহক আছে কিছু।
                           হয়তো মুকুল-ঝরা মাসে
               পরিণতফলনম্র অপ্রগল্‌ভ যে মর্যাদা আসে
                            আম্রডালে,
                           দেখেছি তোমার ভালে
                     সে পূর্ণতা স্তব্ধতামন্থর--
               তার মৌন-মাঝে বাজে অরণ্যের চরম মর্মর।
               অবসন্ন বসন্তের অবশিষ্ট অন্তিম চাঁপায়
                           মৌমাছির ডানারে কাঁপায়
                            নিকুঞ্জের ম্লান মৃদু ঘ্রাণে,
               সেই ঘ্রাণ একদিন পাঠায়েছ প্রাণে,
                     তাই মোর উৎকণ্ঠিত বাণী
                           জাগায়ে দিয়েছে নামখানি।
                     সেই নাম থেকে থেকে ফিরে ফিরে
                           তোমারে গুঞ্জন করি ঘিরে
                            চারি দিকে,
               ধ্বনিলিপি দিয়ে তার বিদায়স্বাক্ষর দেয় লিখে।
                     তুমি যেন রজনীর জ্যোতিষ্কের শেষ পরিচয়
                           শুকতারা, তোমার উদয়
                            অস্তের খেয়ায় চ'ড়ে আসা,
                           মিলনের সাথে বহি বিদায়ের ভাষা।
                                  তাই বসে একা
                           প্রথম দেখার ছন্দে ভরি লই সব-শেষ দেখা।
                                  সেই দেখা মম
                                        পরিস্ফুটতম।
                     বসন্তের শেষমাসে শেষ শুক্লতিথি
                            তুমি এলে তাহার অতিথি,
                     উজাড় করিয়া শেষ দানে
               ভাবের দাক্ষিণ্য মোর অন্ত নাহি জানে।
                     ফাল্গুনের অতিতৃপ্তি ক্লান্ত হয়ে যায়,
                           চৈত্রে সে বিরলরসে নিবিড়তা পায়,
                     চৈত্রের সে ঘন দিন তোমার লাবণ্যে মূর্তি ধরে;
               মিলে যায় সারঙের বৈরাগ্যরাগের শান্তস্বরে,
                     প্রৌঢ় যৌবনের পূর্ণ পর্যাপ্ত মহিমা
                           লাভ করে গৌরবের সীমা।
 
               হয়তো এ-সব ব্যাখ্যা স্বপ্ন-অন্তে চিন্তা ক'রে বলা,
                     দাম্ভিক বুদ্ধিরে শুধু ছলা--
                           বুঝি এর কোনো অর্থ নাইকো কিছুই।
               জ্যৈষ্ঠ-অবসানদিনে আকস্মিক জুঁই
                           যেমন চমকি জেগে উঠে
                     সেইমতো অকারণে উঠেছিল ফুটে,
                           সেই চিত্রে পড়েছিল তার লেখা
               বাক্যের তুলিকা যেথা স্পর্শ করে অব্যক্তের রেখা।
                           পুরুষ যে রূপকার,
               আপনার সৃষ্টি দিয়ে নিজেরে উদ্‌ভ্রান্ত করিবার
                            অপূর্ব উপকরণ
                     বিশ্বের রহস্যলোকে করে অন্বেষণ।
                           সেই রহস্যই নারী--
               নাম দিয়ে ভাব দিয়ে মনগড়া মূর্তি রচে তারি;
                     যাহা পায় তার সাথে যাহা নাহি পায়
                            তাহারে মিলায়।
                     উপমা তুলনা যত ভিড় করে আসে
                            ছন্দের কেন্দ্রের চারি পাশে,
                     কুমোরের ঘুরখাওয়া চাকার সংবেগে
               যেমন বিচিত্র রূপ উঠে জেগে জেগে।
                     বসন্তে নাগকেশরের সুগন্ধে মাতাল
               বিশ্বের জাদুর মঞ্চে রচে সে আপন ইন্দ্রজাল।
                     বনতলে মর্মরিয়া কাঁপে সোনাঝুরি;
               চাঁদের আলোর পথে খেলা করে ছায়ার চাতুরী;
                           গভীর চৈতন্যলোকে
               রাঙা নিমন্ত্রণলিপি দেয় লিখি কিংশুকে অশোকে;
                     হাওয়ায় বুলায় দেহে অনামীর অদৃশ্য উত্তরী,
                           শিরায় সেতার উঠে গুঞ্জরি গুঞ্জরি।
 
               এই যারে মায়ারথে পুরুষের চিত্ত ডেকে আনে
                     সে কি নিজে সত্য করে জানে
                            সত্য মিথ্যা আপনার,
               কোথা হতে আসে মন্ত্র এই সাধনার।
                           রক্তস্রোত-আন্দোলনে জেগে
                     ধ্বনি উচ্ছ্বসিয়া উঠে অর্থহীন বেগে;
               প্রচ্ছন্ন নিকুঞ্জ হতে অকস্মাৎ ঝঞ্ঝায় আহত
                           ছিন্ন মঞ্জরীর মতো
                     নাম এল ঘূর্ণিবায়ে ঘুরি ঘুরি,
               চাঁপার গন্ধের সাথে অন্তরেতে ছড়াল মাধুরী।
<|endoftext|>
<|startoftext|>


একদিন শান্ত হলে আষাঢ়ের ধারা
বাতাবির চারা
আসন্ন-বর্ষণ কোন্‌ শ্রাবণ প্রভাতে
রোপন করিলে নিজহাতে
আমার বাগানে।
বহুকাল গেল চলি; প্রখর পৌষের অবসানে
কুহেলি ঘুচাল যবে কৌতূহলী ভোরের আলোকে,
সহসা পড়িল চোখ,--
হেরিনু শিশিরে ভেজা সেই গাছে
কচিপাতা ধরিয়াছে,
যেন কী আগ্রহে
কথা কহে,
যে-কথা আপনি শুনে পুলকেতে দুলে;
যেমন একদা কবে তমসার কূলে
সহসা বাল্মীকি মুনি
আপনার কণ্ঠ হতে আপন প্রথম ছন্দ শুনি'
আনন্দ সঘন
গভীর বিস্ময়ে নিমগন।
কোথায় আছ না-জানি এ সকালে
কী নিষ্ঠুর অন্তরালে, --
সেথা হতে কোনো সম্ভাষণ
পরশে না এ প্রান্তের নিভৃত আসন।
হেনকালে অকস্মাৎ নিঃশব্দের অবহেলা হতে
প্রকাশিল অরুণ আলোতে
এ কয়টি কিশলয়।
এরা যেন সেই কথা কয়
বলিতে পারিতে যাহা তবু না বলিয়া
চলে গেছে প্রিয়া।
সেদিন বসন্ত ছিল দূরে
আকাশ জাগেনি সুরে,
অচেনার যবনিকা কেঁপেছিল ক্ষণে ক্ষণে
তখনো যায়নি সরে দুরন্ত দক্ষিণ সমীরণে।
প্রকাশের উচ্ছৃঙ্খল অবকাশ না ঘটিতে
পরিচয় না রটিতে,
ঘণ্টা গেল বেজে
অব্যক্তের অনালোকে সায়াহ্নে গিয়েছ সভা ত্যেজে।
<|endoftext|>
<|startoftext|>


একদিন শিখগুরু গোবিন্দ নির্জনে
একাকী ভাবিতেছিলা আপনার মনে
আপন জীবনকথা; সে সংকল্পলেখা
অখণ্ড সম্পূর্ণরূপে দিয়েছিল দেখা
যৌবনের স্বর্ণপটে, যে আশা একদা
ভারত গ্রাসিয়াছিল, সে আজি শতধা,
সে আজি সংকীর্ণ শীর্ণ সংশয়সংকুল,
সে আজি সংকটমগ্ন। তবে একি ভুল!
তবে কি জীবন ব্যর্থ! দারুণ দ্বিধায়
শ্রান্তদেহে ক্ষুব্ধচিত্তে আঁধার সন্ধ্যায়
গোবিন্দ ভাবিতেছিল ; হেনকালে এসে
পাঠান কহিল তাঁরে, "যাব চলি দেশে,
ঘোড়া-যে কিনেছ তুমি দাও তার দাম।'
কহিল গোবিন্দ গুরু, "শেখজি, সেলাম,
মূল্য কালি পাবে, আজি ফিরে যাও ভাই।'
পাঠান কহিল রোষে, "মূল্য আজই চাই।'
এত বলি জোর করি ধরি তাঁর হাত--
চোর বলি দিল গালি। শুনি অকস্মাৎ
গোবিন্দ বিজুলি-বেগে খুলি নিল অসি,
পলকে সে পাঠানের মুণ্ড গেল খসি;
রক্তে ভেসে গেল ভূমি। হেরি নিজকাজ
মাথা নাড়ি কহে গুরু, "বুঝিলাম আজ
আমার সময় গেছে। পাপ তরবার
লঙ্ঘন করিল আজি লক্ষ্য আপনার
নিরর্থক রক্তপাতে। এ বাহুর 'পরে
বিশ্বাস ঘুচিয়া গেল চিরকালতরে।
ধুয়ে মুছে যেতে হবে এ পাপ, এ লাজ--
আজ হতে জীবনের এই শেষ কাজ।'
 
পুত্র ছিল পাঠানের বয়স নবীন,
গোবিন্দ লইল তারে ডাকি। রাত্রিদিন
পালিতে লাগিল তারে সন্তানের মতো
চোখে চোখে। শাস্ত্র আর শস্ত্রবিদ্যা যত
আপনি শিখালো তারে। ছেলেটির সাথে
বৃদ্ধ সেই বীরগুরু সন্ধ্যায় প্রভাতে
খেলিত ছেলের মতো। ভক্তগণ দেখি
গুরুরে কহিল আসি, "একি প্রভু, একি!
আমাদের শঙ্কা লাগে। ব্যাঘ্রশাবকেরে
যত যত্ন কর, তার স্বভাব কি ফেরে?
যখন সে বড়ো হবে তখন নখর,
গুরুদেব, মনে রেখো হবে সে প্রখর।'
গুরু কহে, "তাই চাই, বাঘের বাচ্ছারে
বাঘ না করিনু যদি কী শিখানু তারে?'
 
বালক যুবক হল গোবিন্দের হাতে
দেখিতে দেখিতে। ছায়া-হেন ফিরে সাথে,
পুত্র-হেন করে তাঁর সেবা। ভালোবাসে
প্রাণের মতন--সদা জেগে থাকে পাশে
ডান হস্ত যেন। যুদ্ধে হয়ে গেছে গত
শিখগুরু গোবিন্দের পুত্র ছিল যত--
আজি তাঁর প্রৌঢ়কালে পাঠানতনয়
জুড়িয়া বসিল আসি শূন্য সে হৃদয়
গুরুজির। বাজে-পোড়া বটের কোটরে
বাহির হইতে বীজ পড়ি বায়ুভরে
বৃক্ষ হয়ে বেড়ে বেড়ে কবে ওঠে ঠেলি,
বৃদ্ধ বটে ঢেকে ফেলে ডালপালা মেলি।
 
একদা পাঠান কহে নমি গুরু-পায়,
"শিক্ষা মোর সারা হল চরণকৃপায়,
এখন আদেশ পেলে নিজভুজবলে
উপার্জন করি গিয়া রাজসৈন্যদলে।'
গোবিন্দ কহিলা তার পিঠে হাত রাখি,
"আছে তব পৌরুষের এক শিক্ষা বাকি।'
পরদিন বেলা গেলে গোবিন্দ একাকী
বাহিরিলা; পাঠানেরে কহিলেন ডাকি,
"অস্ত্র হাতে এসো মোর সাথে।' ভক্তদল
"সঙ্গ যাব' "সঙ্গ যাব' করে কোলাহল--
গুরু কন, "যাও সবে ফিরে।'
 
                                 দুই জনে
কথা নাই ধীরগতি চলিলেন বনে
নদীতীরে। পাথর-ছড়ানো উপকূলে
বরষার জলধারা সহস্র আঙুলে
কেটে গেছে রক্তবর্ণ মাটি। সারি সারি
উঠেছে বিশাল শাল, তলায় তাহারি
ঠেলাঠেলি ভিড় করে শিশু তরুদল
আকাশের অংশ পেতে। নদী হাঁটুজল
ফটিকের মতো স্বচ্ছ, চলে এক ধারে
গেরুয়া বালির কিনারায়। নদীপারে
ইশারা করিল গুরু; পাঠান দাঁড়ালো।
নিবে-আসা দিবসের দগ্ধ রাঙা আলো
বাদুড়ের পাখা-সম দীর্ঘ ছায়া জুড়ি
পশ্চিমপ্রান্তর-পারে চলেছিল উড়ি
নিঃশব্দ আকাশে। গুরু কহিলা পাঠানে,
"মামুদ, হেথায় এসো, খোঁড়ো এইখানে।'
উঠিল সে বালু খুঁড়ি একখণ্ড শিলা
অঙ্কিত লোহিত রাগে। গোবিন্দ কহিলা,
"পাষাণে এই যে রাঙা দাগ, এ তোমার
আপন বাপের রক্ত। এইখানে তার
মুণ্ড ফেলেছিনু কেটে, না শুধিয়া ঋণ,
না দিয়া সময়। আজি আসিয়াছে দিন,
রে পাঠান, পিতার সুপুত্র হও যদি
খোলো তরবার--পিতৃঘাতকেরে বধি
উষ্ণ রক্ত-উপহারে করিবে তর্পণ
তৃষাতুর প্রেতাত্মার।' বাঘের মতন
হুংকারিয়া লম্ফ দিয়া রক্তনেত্রে বীর
পড়িল গুরুর 'পরে; গুরু রহে স্থির
কাঠের মূর্তির মতো। ফেলি অস্ত্রখান
তখনি চরণে তাঁর পড়িল পাঠান।
কহিল, "হে গুরুদেব, লয়ে শয়তানে
কোরো না এমনতরো খেলা। ধর্ম জানে
ভুলেছিনু পিতৃরক্তপাত; একাধারে
পিতা গুরু বন্ধু বলে জেনেছি তোমারে
এতদিন। ছেয়ে থাক্‌ মনে সেই স্নেহ,
ঢাকা পড়ে হিংসা যাক মরে। প্রভু, দেহো
পদধূলি।' এত বলি বনের বাহিরে
ঊর্ধ্বশ্বাসে ছুটে গেল, না চাহিল ফিরে,
না থামিল একবার। দুটি বিন্দু জল
ভিজাইল গোবিন্দের নয়নযুগল।
 
পাঠান সেদিন হতে থাকে দূরে দূরে।
নিরালা শয়নঘরে জাগাতে গুরুরে
দেখা নাহি দেয় ভোরবেলা। গৃহদ্বারে
অস্ত্র হাতে নাহি থাকে রাতে। নদীপারে
গুরু-সাথে মৃগয়ায় নাহি যায় একা।
নির্জনে ডাকিলে গুরু দেয় না সে দেখা।
 
একদিন আরম্ভিল শতরঞ্চ খেলা
গোবিন্দ পাঠান-সাথে। শেষ হল বেলা
না জানিতে কেহ। হার মানি বারে বারে
মাতিছে মামুদ। সন্ধ্যা হয়, রাত্রি বাড়ে।
সঙ্গীরা যে যার ঘরে চলে গেল ফিরে।
ঝাঁ ঝাঁ করে রাতি। একমনে হেঁটশিরে
পাঠান ভাবিছে খেলা। কখন হঠাৎ
চতুরঙ্গ বল ছুঁড়ি করিল আঘাত
মামুদের শিরে গুরু; কহে অট্টহাসি,
"পিতৃঘাতকের সাথে খেলা করে আসি
এমন যে কাপুরুষ, জয় হবে তার!'
তখনি বিদ্যুৎ-হেন ছুরি খরধার
খাপ হতে খুলি লয়ে গোবিন্দের বুকে
পাঠান বিঁধিয়া দিল। গুরু হাসিমুখে
কহিলেন, "এতদিনে হল তোর বোধ
কী করিয়া অন্যায়ের লয় প্রতিশোধ।
শেষ শিক্ষা দিয়ে গেনু--আজি শেষবার
আশীর্বাদ করি তোরে হে পুত্র আমার।'
<|endoftext|>
<|startoftext|>


একলা আমি বাহির হলেম
                    তোমার অভিসারে,
           সাথে সাথে কে চলে মোর
                    নীরব অন্ধকারে।
           ছাড়াতে চাই অনেক করে
           ঘুরে চলি, যাই যে সরে,
           মনে করি আপদ গেছে,
                    আবার দেখি তারে।
 
                               ধরণী সে কাঁপিয়ে চলে--
                                  বিষম চঞ্চলতা।
                               সকল কথার মধ্যে সে চায়
                                  কইতে আপন কথা।
                               সে যে আমার আমি, প্রভু,
                               লজ্জা তাহার নাই যে কভু,
                               তারে নিয়ে কোন্‌ লাজে বা
                                  যাব তোমার দ্বারে।
<|endoftext|>
<|startoftext|>


একলা ঘরে বসে আছি, কেউ নেই কাছে,
         সারাটা দিন মেঘ করে আছে।
         সারাদিন বাদল হল,
         সারাদিন বৃষ্টি পড়ে,
সারাদিন বইছে বাদল-বায়!
         মেঘের ঘটা আকাশভরা,
         চারি দিকে আঁধার-করা,
তড়িৎ-রেখা ঝলক মেরে যায়।
         শ্যামল বনের শ্যামল শিরে
         মেঘের ছায়া নেমেছে রে,
মেঘের ছায়া কুঁড়েঘরের 'পরে,
         ভাঙাচোরা পথের ধারে
         ঘন বাঁশের বনের ধারে
মেঘের ছায়া ঘনিয়ে যেন ধরে।
 
         বিজন ঘরে বাতায়নে
         সারাটা দিন আপন মনে
বসে বসে বাইরে চেয়ে দেখি,
      টুপুটুপু বৃষ্টি পড়ে,
      পাতা হতে পাতায় ঝরে,
ডালে বসে ভেজে একটি পাখি।
      তালপুকুরে জলের 'পরে
      বৃষ্টিবারি নেচে বেড়ায়,
ছেলেরা মেতে বেড়ায় জলে,
      মেয়েগুলি কলসী নিয়ে
      চলে আসে পথ দিয়ে,
আঁধারভরা গাছের তলে তলে!
 
      কে জানে কী মনেতে আশ,
      উঠছে ধীরে দীর্ঘনিশ্বাস,
বায়ু উঠে শ্বসিয়া শ্বসিয়া।
      ডালপালা হা হা করে,
      বৃষ্টিবিন্দু ঝরে পড়ে,
পাতা পড়ে খসিয়া খসিয়া।
<|endoftext|>
<|startoftext|>


একলা বসে, হেরো, তোমার ছবি
                       এঁকেছি আজ বসন্তী রঙ দিয়া--
খোঁপার ফুলে একটি মধুলোভী
          মৌমাছি ওই গুঞ্জরে বন্দিয়া।
                       সমুখ-পানে বালুতটের তলে
                       শীর্ণ নদী শান্ত ধারায় চলে,
                       বেণুচ্ছায়া তোমার চেলাঞ্চলে
                                 উঠিছে স্পন্দিয়া।
মগ্ন তোমার স্নিগ্ধ নয়ন দুটি
          ছায়ায় ছন্ন অরণ্য-অঙ্গনে
          প্রজাপতির দল যেখানে জুটি
                       রঙ ছড়ালো প্রফুল্ল রঙ্গনে।
                                 তপ্ত হাওয়ায় শিথিলমঞ্জরি
                                 গোলকচাঁপা একটি দুটি করি
                                 পায়ের কাছে পড়ছে ঝরি ঝরি
                                      তোমারে নন্দিয়া।
          ঘাটের ধারে কম্পিত ঝাউশাখে
                       দোয়েল দোলে সংগীতে চঞ্চলি--
আকাশ ঢালে পাতার ফাঁকে ফাঁকে
          তোমার কোলে সুবর্ণ-অঞ্জলি।
                       বনের পথে কে যায় চলি দূরে,
                       বাঁশির ব্যথা পিছন-ফেরা সুরে
                       তোমায় ঘিরে হাওয়ায় ঘুরে ঘুরে
                                 ফিরিছে ক্রন্দিয়া।
<|endoftext|>
<|startoftext|>


একলা হোথায় বসে আছে, কেই বা জানে ওকে--
আপন-ভোলা সহজ তৃপ্তি রয়েছে ওর চোখে।
খাটুলিটা বাইরে এনে আঙিনাটার কোণে
         টানছে তামাক বসে আপন-মনে।
মাথার উপর বটের ছায়া, পিছন দিকে নদী
                   বইছে নিরবধি।
         আয়োজনের বালাই নেইকো ঘরে,
আমের কাঠের নড়্‌নড়ে এক তক্তপোষের 'পরে
           মাঝখানেতে আছে কেবল পাতা
বিধবা তার মেয়ের হাতের সেলাই করা কাঁথা।
নাতনি গেছে, রাখে তারি পোষা ময়নাটাকে,
ছেলের গাঁথা ঘরের দেয়াল, চিহ্ন আছে তারি
রঙিন মাটি দিয়ে আঁকা সিপাই সারি সারি।
সেই ছেলেটাই তালুকদারের সর্দারি পদ পেয়ে
জেলখানাতে মরছে পচে দাঙ্গা করতে যেয়ে।
দুঃখ অনেক পেয়েছে ও, হয়তো ডুবছে দেনায়,
হয়তো ক্ষতি হয়ে গেছে তিসির বেচাকেনায়।
            বাইরে দারিদ্র৻ের
   কাটা-ছেঁড়ার আঁচড় লাগে ঢের,
তবুও তার ভিতর-মনে দাগ পড়ে না বেশি,
প্রাণটা যেমন কঠিন তেমনি কঠিন মাংসপেশী।
হয়তো গোরু বেচতে হবে মেয়ের বিয়ের দায়ে,
মাসে দুবার ম্যালেরিয়া কাঁপন লাগায় গায়ে,
ডাগর ছেলে চাকরি করতে গঙ্গাপারের-দেশে
হয়তো হঠাৎ মারা গেছে ঐ বছরের শেষে--
শুকনো করুণ চক্ষু দুটো তুলে উপর-পানে
কার খেলা এই দুঃখসুখের, কী ভাবলে সেই জানে।
বিচ্ছেদ নেই খাটুনিতে, শোকের পায় না ফাঁক,
ভাবতে পারে স্পষ্ট ক'রে নেইকো এমন বাক্‌।
জমিদারের কাছারিতে নালিশ করতে এসে
কী বলবে যে কেমন ক'রে পায় না ভেবে শেষে।
 
খাটুলিতে এসে বসে যখনি পায় ছুটি,
ভাব্‌নাগুলো ধোঁয়ায় মেলায়, ধোঁয়ায় ওঠে ফুটি।
ওর যে আছে খোলা আকাশ, ওর যে মাথার কাছে
শিষ দিয়ে যায় বুলবুলিরা আলোছায়ার নাচে,
নদীর ধারে মেঠো পথে টাট্টু চলে ছুটে,
চক্ষু ভোলায় খেতের ফসল রঙের হরির-লুটে--
জন্মমরণ ব্যেপে আছে এরা প্রাণের ধন
অতি সহজ ব'লেই তাহা জানে না ওর মন।
<|endoftext|>
<|startoftext|>


একা আমি ফিরব না আর
              এমন করে--
           নিজের মনে কোণে কোণে
              মোহের ঘোরে।
 
তোমায়           একলা বাহুর বাঁধন দিয়ে
                  ছোটো করে ঘিরতে গিয়ে
                  আপনাকে যে বাঁধি কেবল
                    আপন ডোরে।
 
                               যখন আমি পাব তোমায়
                                  নিখিলমাঝে
                               সেইখনে হৃদয় পাব
                                  হৃদয়রাজে।
                    এই   চিত্ত আমার বৃন্ত কেবল
                               তারি 'পরে বিশ্বকমল;
                               তারি 'পরে পূর্ণ প্রকাশ
                                  দেখাও মোরে।
<|endoftext|>
<|startoftext|>


১৭১
একা এক শূন্যমাত্র, নাই অবলম্ব,
দুই দেখা দিলে হয় একের আরম্ভ॥  
<|endoftext|>
<|startoftext|>


একা তুমি নিঃসঙ্গ প্রভাতে,
অতীতের দ্বার রুদ্ধ তোমার পশ্চাতে।
        সেথা হল অবসান
        বসন্তের সব দান,
উৎসবের সব বাতি নিবে গেল রাতে।
 
    সেতারের তার হল চুপ,
শুষ্কমালা, ভষ্মশেষ দগ্ধ গন্ধধূপ।
        কবরীর ফুলগুলি
        ধূলিতে হইল ধূলি,
লজ্জিত সকল সজ্জা বিরস বিরূপ।
 
    সম্মুখে উদাস বর্ণহীন
ক্ষীণছন্দ মন্দগতি তব রাত্রিদিন।
        সম্মুখে আকাশ খোলা,
        নিস্তব্ধ, সকল-ভোলা--
মত্ততার কলরব শান্তিতে বিলীন।
 
    আভরণহারা তব বেশ,
কজ্জলবিহীন আঁখি, রুক্ষ তব কেশ।
        শরতের শেষ মেঘে
        দীপ্তি জ্বলে রৌদ্র লেগে,
সেইমতো শোকশুভ্র স্মৃতি-অবশেষ।
 
    তবু কেন হয় যেন বোধ
অদৃষ্ট পশ্চাৎ হতে করে পথরোধ।
        ছুটি হল যার কাছে
        কিছু তার প্রাপ্য আছে,
নিঃশেষে কি হয় নাই সব পরিশোধ।
 
    সূক্ষ্মতম সেই আচ্ছাদন,
ভাষাহারা অশ্রুহারা অজ্ঞাত কাঁদন।
        দুর্লঙ্ঘ্য-যে সেই মানা
        স্পষ্ট যারে নেই জানা,
সবচেয়ে সুকঠিন অবন্ধ বাঁধন।
 
    যদি বা ঘুচিল ঘুমঘোর,
অসাড় পাখায় তবু লাগে নাই জোর।
        যদি বা দূরের ডাকে
        মন সাড়া দিতে থাকে,
তবুও বারণে বাঁধে নিকটের ডোর।
 
    মুক্তিবন্ধনের সীমানায়
এমনি সংশয়ে তব দিন চলে যায়।
        পিছে রুদ্ধ হল দ্বার,
        মায়া রচে ছায়া তার,
কবে সে মিলাবে আছ সেই প্রতীক্ষায়।
<|endoftext|>
<|startoftext|>


একা বসে আছি হেথায়
যাতায়াতের পথের তীরে।
যারা বিহান-বেলায় গানের খেয়া
আনল বেয়ে প্রাণের ঘাটে,
আলোছায়ার নিত্য নাটে,
সাঁঝের বেলায় ছায়ায় তারা
মিলায় ধীরে।
আজকে তারা এল আমার
স্বপ্নলোকের দুয়ার ঘিরে;
সুরহারা সব ব্যথা যত
একতারা তার খুঁজে ফিরে।
প্রহর পরে প্রহর যে যায়,
বসে বসে কেবল গনি
নীরব জপের মালার ধ্বনি
অন্ধকারের শিরে শিরে।
<|endoftext|>
<|startoftext|>


একা ব'সে সংসারের প্রান্ত-জানালায়
দিগন্তের নীলিমায় চোখে পড়ে অনন্তের ভাষা।
আলো আসে ছায়ায় জড়িত
শিরীষের গাছ হতে শ্যামলের স্নিগ্ধ সখ্য বহি।
বাজে মনে-- নহে দূর,নহে বহু দূর।
পথরেখা লীন হল অস্তগিরিশিখর-আড়ালে,
স্তব্ধ আমি দিনান্তের পান্থশালা-দ্বারে,
দূরে দীপ্তি দেয় ক্ষণে ক্ষণে
শেষতীর্থমন্দিরের চূড়া।
সেথা সিংহদ্বারে বাজে দিন-অবসানের রাগিণী
যার মূর্ছনায় মেশা এ জন্মের যা-কিছু সুন্দর,
স্পর্শ যা করেছে প্রাণ দীর্ঘ যাত্রাপথে
পূর্ণতার ইঙ্গিত জানায়ে।
বাজে মনে-- নহে দূর,নহে বহু দূর।
<|endoftext|>
<|startoftext|>


একাকিনী বসে থাকে আপনারে সাজায়ে যতনে।
                বসনে ভূষণে
          যৌবনেরে করে মূল্যবান।
                 নিজেরে করিবে দান
                  যার হাতে
          সে অজানা তরুণের সাথে
        এই যেন দূর হতে তার কথা-বলা।
                     এই প্রসাধনকলা,
          নয়নের এ-কজ্জললেখা,
উজ্জ্বল বসন্তীরঙা অঞ্চলের এ-বঙ্কিমরেখা
          মণ্ডিত করেছে দেহ প্রিয়সম্ভাষণে।
                  দক্ষিণপবনে
অস্পষ্ট উত্তর আসে শিরীষের কম্পিত ছায়ায়।
      এইমতো দিন যায়,
                 ফাগুনের গন্ধে ভরা দিন।
      সায়াহ্নিক দিগন্তের সীমন্তে বিলীন
            কুঙ্কুম-আভায় আনে
                     উৎকণ্ঠিত প্রাণে
                    তুলি' দীর্ঘশ্বাস--
          অভাবিত মিলনের আরক্ত আভাস।
<|endoftext|>
<|startoftext|>


একাত্তরটি প্রদীপ-শিখা
                নিবল আয়ুর দেয়ালিতে,
         শমের সময় হল কবি
                এবার পালা-শেষের গীতে।
         গুণ টেনে তোর বয়েস চলে,
                পায়ে পায়ে এগিয়ে আনে
         তরঙ্গহীন কূল-হারানো
                মানস-সরোবরের পানে।
         অরূপ-কমল-বনে সেথায়
                স্তব্ধবাণীর বীণাপাণি--
         এত দিনের প্রাণের বাঁশি
                চরণে তাঁর দাও রে আনি।
         ছন্দে কভু পতন ছিল,
                সুখে স্খলন ক্ষণে ক্ষণে,
         সেই অপরাধ করুণ হাতে
                ধৌত হবে বিস্মরণে।
         দৈবে যে গান গ্লানিবিহীন
                ফুলের মতো উঠল ফুটে
         আপন ব'লে নেবেন তাহাই
                প্রসন্ন তাঁর স্মৃতিপুটে।
         অসীম নীরবতার মাঝে
                সার্থক তোর বাণী যত
         অন্ধকারের বেদীর তলায়
                রইল সন্ধ্যাতারার মতো।
         যৌবন তোর হয় নি ক্লান্ত
                এই জীবনের কুঞ্জবনে--
         আজ যদি তার পাপড়িগুলি
                খসে শীতের সমীরণে।
         দিনান্তে সে শান্তিভরা
                ফলের মতো উঠুক ফলি,
         অতন্দ্রিত নিশীথিনীর
                হবে চরম পূজাঞ্জলি।
<|endoftext|>
<|startoftext|>


একাদশী রজনী
                       পোহায় ধীরে ধীরে--
রাঙা মেঘ দাঁড়ায়
                       উষারে ঘিরে ঘিরে।
ক্ষীণ চাঁদ নভের
                       আড়ালে যেতে চায়,
মাঝখানে দাঁড়ায়ে
                       কিনারা নাহি পায়।
বড়ো ম্লান হয়েছে
                       চাঁদের মুখখানি,
আপনাতে আপনি
                       মিশাবে অনুমানি।
হেরো দেখো কে ওই
                       এসেছে তার কাছে,
শুকতারা চাঁদের
                       মুখেতে চেয়ে আছে।
মরি মরি কে তুমি
                       একটুখানি প্রাণ,
কী না জানি এনেছ
                       করিতে ওরে দান।
চেয়ে দেখো আকাশে
                       আর তো কেহ নাই,
তারা যত গিয়েছে
                       যে যার নিজ ঠাঁই।
সাথীহারা চন্দ্রমা
                       হেরিছে চারি ধার,
শূন্য আহা নিশির
                       বাসর-ঘর তার!
শরতের প্রভাতে
                       বিমল মুখ নিয়ে
তুমি শুধু রয়েছে
                       শিয়রে দাঁড়াইয়ে।
ও হয়তো দেখিতে
                       পেলে না মুখ তোর!
ও হয়তো তারার
                       খেলার গান গায়,
ও হয়তো বিরাগে
                       উদাসী হতে চায়!
ও কেবল নিশির
                       হাসির অবশেষ!
ও কেবল অতীত
                       সুখের স্মৃতিলেশ!
দ্রুতপদে তাহারা
                       কোথায় চলে গেছে--
সাথে যেতে পারে নি
                       পিছনে পড় আছে!
কত দিন উঠেছ
                       নিশির শেষাশেষি,
দেখিয়াছ চাঁদেতে
                       তারাতে মেশামেশি!
দুই দণ্ড চাহিয়া
                       আবার চলে যেতে,
মুখখানি লুকাতে
                       উষার আঁচলেতে।
পুরবের একান্তে
                       একটু দিয়ে দেখা,
কী ভাবিয়া তখনি
                       ফিরিতে একা একা।
আজ তুমি দেখেছ
                       চাঁদের কেহ নাই,
স্নেহময়, আপনি
                       এসেছ তুমি তাই!
দেহখানি মিলায়
                       মিলায় বুঝি তার!
হাসিটুকু রহে না
                       রহে না বুঝি আর!
দুই দণ্ড পরে তো
                       রবে না কিছু হায়!
কোথা তুমি, কোথায়
                       চাঁদের ক্ষীণকায়!
কোলাহল তুলিয়া
                       গরবে আসে দিন,
দুটি ছোটো প্রাণের
                       লিখন হবে লীন।
সুখশ্রমে মলিন
                       চাঁদের একসনে
নবপ্রেম মিলাবে
                       কাহার রবে মনে!
<|endoftext|>
<|startoftext|>


একাধারে তুমিই আকাশ, তুমি নীড়।
হে সুন্দর, নীড়ে তব প্রেম সুনিবিড়
প্রতি ক্ষণে নানা বর্ণে নানা গন্ধে গীতে
মুগ্ধ প্রাণ বেষ্টন করেছে চারি ভিতে।
সেথা ঊষা ডান হাতে ধরি স্বর্ণথালা
নিয়ে আসে একখানি মাধুর্যের মালা
নীরবে পরায়ে দিতে ধরার ললাটে;
সন্ধ্যা আসে নম্রমুখে ধেনুশূন্য মাঠে
চিহ্নহীন পথ দিয়ে লয়ে স্বর্ণঝারি
পশ্চিমসমুদ্র হতে ভরি শান্তিবারি।
তুমি যেথা আমাদের আত্মার আকাশ,
অপার সঞ্চারক্ষেত্র, সেথা শুভ্র ভাস;
দিন নাই, রাত নাই, নাই জনপ্রাণী,
বর্ণ নাই, গন্ধ নাই--নাই নাই বাণী।
<|endoftext|>
<|startoftext|>


এখনো অঙ্কুর যাহা
      তারি পথপানে
প্রত্যহ প্রভাতে রবি
      আর্শীবাদ আনে।
<|endoftext|>
<|startoftext|>


এখনো ঘোর ভাঙে না তোর যে
               মেলে না তোর আঁখি,
কাঁটার বনে ফুল ফুটেছে রে
               জানিস নে তুই তা কি।
ওরে অলস,   জানিস নে তুই তা কি।
           জাগো এবার জাগো,
           বেলা কাটাস না গো।
 
            কঠিন পথের শেষে
কোথায়         অগম বিজন দেশে
ও সেই           বন্ধু আমার একলা আছে গো,
                   দিস নে তারে ফাঁকি।
চিরজীবন    দিস নে তারে ফাঁকি।
         জাগো এবার জাগো,
         বেলা কাটাস না গো।
 
প্রখর রবির তাপে
নাহয়         শুষ্ক গগন কাঁপে,
নাহয়         দগ্ধ বালু তপ্ত আঁচলে
                দিক চারি দিক ঢাকি।
পিপাসাতে   দিক চারি দিক ঢাকি।
 
                মনের মাঝে চাহি
দেখ্‌ রে      আনন্দ কি নাহি।
পথে          পায়ে পায়ে দুখের বাঁশরি
                    বাজবে তোরে ডাকি।
মধুর সুরে        বাজবে তোরে ডাকি।
                    জাগো এবার জাগো,
           বেলা কাটাস না গো।
<|endoftext|>
<|startoftext|>


এখনো তো বড়ো হই নি আমি,
          ছোটো আছি ছেলেমানুষ ব'লে।
দাদার চেয়ে অনেক মস্ত হব
          বড়ো হয়ে বাবার মতো হলে।
দাদা তখন পড়তে যদি না চায়,
পাখির ছানা পোষে কেবল খাঁচায়,
তখন তারে এমনি বকে দেব!
            বলব, "তুমি চুপটি ক'রে পড়ো।'
বলব, "তুমি ভারি দুষ্টু ছেলে' --
            যখন হব বাবার মতো বড়ো।
           তখন নিয়ে দাদার খাঁচাখানা
           ভালো ভালো পুষব পাখির ছানা।
সাড়ে দশটা যখন যাবে বেজে
            নাবার জন্যে করব না তো তাড়া।
ছাতা একটা ঘাড়ে ক'রে নিয়ে
            চটি পায়ে বেড়িয়ে আসব পাড়া।
গুরুমশায় দাওয়ায় এলে পরে
চৌকি এনে দিতে বলব ঘরে,
তিনি যদি বলেন "সেলেট কোথা?
            দেরি হচ্ছে, বসে পড়া করো'
আমি বলব, "খোকা তো আর নেই,
            হয়েছি যে বাবার মতো বড়ো।'
         গুরুমশায় শুনে তখন কবে,
         "বাবুমশায়, আসি এখন তবে।'
খেলা করতে নিয়ে যেতে মাঠে
            ভুলু যখন আসবে বিকেল বেলা,
আমি তাকে ধমক দিয়ে কব,
            "কাজ করছি, গোল কোরো না মেলা।'
রথের দিনে খুব যদি ভিড় হয়
একলা যাব, করব না তো ভয় --
মামা যদি বলেন ছুটে এসে
            "হারিয়ে যাবে, আমার কোলে চড়ো'
বলব আমি, "দেখছ না কি মামা,
            হয়েছি যে বাবার মতো বড়ো।'
         দেখে দেখে মামা বলবে, "তাই তো,
         খোকা আমার সে খোকা আর নাই তো।'
আমি যেদিন প্রথম বড়ো হব
            মা সেদিনে গঙ্গাস্নানের পরে
আসবে যখন খিড়কি-দুয়োর দিয়ে
            ভাববে "কেন গোল শুনি নে ঘরে।'
তখন আমি চাবি খুলতে শিখে
যত ইচ্ছে টাকা দিচ্ছি ঝিকে,
মা দেখে তাই বলবে তাড়াতাড়ি,
            "খোকা, তোমার খেলা কেমনতরো।'
আমি বলব, "মাইনে দিচ্ছি আমি,
            হয়েছি যে বাবার মতো বড়ো।
         ফুরোয় যদি টাকা, ফুরোয় খাবার,
         যত চাই মা, এনে দেব আবার।'
আশ্বিনেতে পুজোর ছুটি হবে,
            মেলা বসবে গাজনতলার হাটে,
বাবার নৌকো কত দূরের থেকে
            লাগবে এসে বাবুগঞ্জের ঘাটে।
বাবা মনে ভাববে সোজাসুজি,
খোকা তেমনি খোকাই আছে বুঝি,
ছোটো ছোটো রঙিন জামা জুতো
            কিনে এনে বলবে আমায় "পরো'।
আমি বলব, "দাদা পরুক এসে,
            আমি এখন তোমার মতো বড়ো।
         দেখছ না কি যে ছোটো মাপ জামার--
         পরতে গেলে আঁট হবে যে আমার।'
<|endoftext|>
<|startoftext|>


এখনো ভাঙে নি ভাঙে নি মেলা
            নদীর তীরের মেলা।
এ শুধু আষাঢ়-মেঘের আঁধার,
            এখনো রয়েছে বেলা।
ভেবেছিনু দিন মিছে গোঙালেম,
যাহা ছিল বুঝি সবই খোয়ালেম,
আছে আছে তবু, আছে ভাই, কিছু
            রয়েছে বাকি।
আমারো ভাগ্যে আজ ঘটে নাই
            কেবলি ফাঁকি।
 
বেচিবার যাহা বেচা হয়ে গেছে
            কিনিবার যাহা কেনা,
আমি তো চুকিয়ে দিয়েছি নিয়েছি
            সকল পাওনা দেনা।
দিন না ফুরাতে ফিরিব এখন--
প্রহরী চাহিছ পসরার পণ?
ভয় নাই ওগো, আছে আছে, কিছু
            রয়েছে বাকি।
আমারো ভাগ্যে ঘটে নি ঘটে নি
            কেবলি ফাঁকি।
 
কখন বাতাস মাতিয়া আবার
            মাথায় আকাশ ভাঙে!
কখন সহসা নামিবে বাদল,
            তুফান উঠিবে গাঙে!
তাই ছুটাছুটি চলিয়াছে ধেয়ে--
পারানির কড়ি চাহ তুমি নেয়ে?
কিসের ভাবনা, আছে আছে, কিছু
            রয়েছে বাকি।
আমারো ভাগ্যে ঘটে নি ঘটে নি
            কেবলি ফাঁকি।
 
ধান-খেত বেয়ে বাঁকা পথখানি,
            গিয়েছে গ্রামের পারে।
বৃষ্টি আসিতে দাঁড়ায়েছিলেম
            নিরালা কুটিরদ্বারে।
থামিল বাদল, চলিনু এবার--
হে দোকানি, চাও মূল্য তোমার?
ভয় নাই ভাই, আছে আছে, কিছু
            রয়েছে বাকি।
আমারো ভাগ্যে ঘটে নি ঘটে নি
            সকলি ফাঁকি।
 
পথের প্রান্তে বটের তলায়
            বসে আছ এইখানে--
হায় গো ভিখারি, চাহিছ কাতরে
            আমারো মুখের পানে!
ভাবিতেছ মনে বেচা-কেনা সেরে
কত লাভ করে চলিয়াছে কে রে!
আছে আছে বটে, আছে ভাই, কিছু
            রয়েছে বাকি।
আমারো ভাগ্যে ঘটে নি ঘটে নি
            সকলি ফাঁকি।
 
আঁধার রজনী, বিজন এ পথ,
            জোনাকি চমকে গাছে।
কে তুমি আমার সঙ্গ ধরেছ,
            নীরবে চলেছ পাছে?
এ ক'টি কড়ির মিছে ভার বওয়া,
তোমাদের প্রথা কেড়েকুড়ে লওয়া--
হবে না নিরাশ, আছে আছে, কিছু
            রয়েছে বাকি।
আমারো ভাগ্যে ঘটে নি ঘটে নি
            কেবলি ফাঁকি।
 
নিশি দু-পহর, পঁহুছিনু ঘর
            দু-হাত রিক্ত করি,
তুমি আছ একা সজলনয়নে
            দাঁড়ায়ে দুয়ার ধরি।
চোখে ঘুম নাই, কথা নাই মুখে,
ভীতপাখিসম এলে মোর বুকে--
আছে আছে বিধি, এখনো অনেক
            রয়েছে বাকি।
আমারো ভাগ্যে ঘটে নি ঘটে নি
            সকলি ফাঁকি।
<|endoftext|>
<|startoftext|>


এখানে তো বাঁধা পথের
               অন্ত না পাই,
চলতে গেলে পথ ভুলি যে
               কেবলি তাই।
তোমার জলে, তোমার স্থলে,
তোমার সুনীল আকাশতলে,
      কোনোখানে কোনো পথের
               চিহ্নটি নাই।
পথের খবর পাখির পাখায়
               লুকিয়ে থাকে।
তারার আগুন পথের দিশা
               আপনি রাখে।
ছয় ঋতু ছয় রঙিন রথে
যায় আসে যে বিনা পথে,
      নিজেরে সেই অচিন-পথের
               খবর শুধাই।
<|endoftext|>
<|startoftext|>


এত আলো জ্বালিয়েছ এই গগনে
            কী উৎসবের লগনে।
  সব আলোটি কেমন ক'রে
  ফেল আমার মুখের 'পরে
            আপনি থাক আলোর পিছনে।
 
প্রেমটি যেদিন জ্বালি হৃদয়-গগনে
            কী উৎসবের লগনে-
  সব আলো তার কেমন ক'রে
  পড়ে তোমার মুখের 'পরে
            আপনি পড়ি আলোর পিছনে।
<|endoftext|>
<|startoftext|>


শ্রীমতী ইন্দিরা প্রাণাধিকাসু। নাসিক।
 
এত বড়ো এ ধরণী মহাসিন্ধু-ঘেরা,
        দুলিতেছে আকাশ সাগরে--
দিন-দুই হেথা রহি মোরা মানবেরা
        শুধু কি মা যাব খেলা করে।
তাই কি ধাইছে গঙ্গা ছাড়ি হিমগিরি,
        অরণ্য বহিছে ফুল ফল--
শত কোটি রবি তারা আমাদের ঘিরি
        গণিতেছে প্রতি দণ্ড পল!
 
শুধু কি মা হাসি-খেলা প্রতি দিন রাত,
        দিবসের প্রত্যেক প্রহর!
প্রভাতের পরে আসি নূতন প্রভাত
        লিখিছে কি একই অক্ষর!
কানাকানি হাসাহাসি কোণেতে গুটায়ে
        অলস নয়ন নিমীলন,
দণ্ড-দুই ধরণীর ধূলিতে লুটায়ে
        ধূলি হয়ে ধূলিতে শয়ন!
 
নাই কি মা মানবের গভীর ভাবনা,
        হৃদয়ের সীমাহীন আশা।
জেগে নাই অন্তরেতে অনন্ত চেতনা,
        জীবনের অনন্ত পিপাসা!
হৃদয়েতে শুষ্ক কি মা, উৎস করুণার,
        শুনি না কি দুখীর ক্রন্দন!
জগৎ শুধু কি মা গো তোমার আমার
        ঘুমাবার কুসুম-আসন!
 
শুনো না কাহারা ওই করে কানাকানি
        অতি তুচ্ছ ছোটো ছোটো কথা।
পরের হৃদয় লয়ে করে টানাটানি,
        শকুনির মতো নির্মমতা।
শুনো না করিছে কারা কথা-কাটাকাটি
        মাতিয়া জ্ঞানের অভিমানে,
রসনায় রসনায় ঘোর লাঠালাঠি,
        আপনার বুদ্ধিরে বাখানে।
 
তুমি এসো দূরে এসো, পবিত্র নিভৃতে,
        ক্ষুদ্র অভিমান যাও ভুলি।
সযতনে ঝেড়ে ফেলো বসন হইতে
        প্রতি নিমেষের যত ধূলি!
নিমেষের ক্ষুদ্র কথা ক্ষুদ্র রেণুজাল
        আচ্ছন্ন করিছে মানবেরে,
উদার অনন্ত তাই হতেছে আড়াল
        তিল তিল ক্ষুদ্রতার ঘেরে।
 
আছে মা, তোমার মুখে স্বর্গের কিরণ,
        হৃদয়েতে উষার আভাস,
খুঁজিছে সরল পথ ব্যাকুল নয়ন--
        চারি দিকে মর্ত্যের প্রবাস।
আপনার ছায়া ফেলি আমরা সকলে
        পথ তোর অন্ধকারে ঢাকি--
ক্ষুদ্র কথা, ক্ষুদ্র কাজে, ক্ষুদ্র শত ছলে,
        কেন তোরে ভুলাইয়া রাখি।
 
কেন মা, তোমারে কেহ চাহে না জানাতে
        মানবের উচ্চ কুলশীল--
অনন্ত জগৎব্যাপী ঈশ্বরের সাথে
        তোমার যে সুগভীর মিল।
কেন কেহ দেখায় না-চারি দিকে তব
        ঈশ্বরের বাহুর বিস্তার!
ঘেরি তোরে, ভোগসুখ ঢালি নব নব
        গৃহ বলি রচে কারাগার।
 
অনন্তের মাঝখানে দাঁড়াও মা আসি,
        চেয়ে দেখো আকাশের পানে--
পড়ুক বিমল বিভা, পূর্ণরূপরাশি
        স্বর্গমুখী কমল নয়ানে।
আনন্দে ফুটিয়া ওঠো শুভ্র সূর্যোদয়ে
        প্রভাতের কুসুমের মতো,
দাঁড়াও সায়াহ্ন-মাঝে পবিত্র হৃদয়ে
        মাথাখানি করিয়া আনত।
 
শোনো শোনো উঠিতেছে সুগম্ভীর বাণী,
        ধ্বনিতেছে আকাশ পাতাল!
বিশ্ব-চরাচর গাহে কাহারে বাখানি
        আদিহীন অন্তহীন কাল!
যাত্রী সবে ছুটিয়াছে শূন্যপথ দিয়া,
        উঠেছে সংগীতকোলাহল,
ওই নিখিলের সাথে কণ্ঠ মিলাইয়া
        মা, আমরা যাত্রা করি চল্‌।
 
যাত্রা করি বৃথা যত অহংকার হতে,
        যাত্রা করি ছাড়ি হিংসা দ্বেষ,
যাত্রা করি স্বর্গময়ী করুণার পথে,
        শিরে ধরি সত্যের আদেশ।
যাত্রা করি মানবের হৃদয়ের মাঝে
        প্রাণে লয়ে প্রেমের আলোক,
আয় মা গো, যাত্রা করি জগতের কাজে
        তুচ্ছ করি নিজ দুঃখ শোক।
 
জেনো মা, এ সুখে-দুঃখে আকুল সংসারে
        মেটে না সকল তুচ্ছ আশ--
তা বলিয়া অভিমানে অনন্ত তাঁহারে
        কোরো না, কোরো না অবিশ্বাস।
সুখ ব'লে যাহা চাই সুখ তাহা নয়,
        কী যে চাই জানি না আপনি--
আঁধারে জ্বলিছে ওই, ওরে কোরো ভয়,
        ভুজঙ্গের মাথার ও মণি।
 
ক্ষুদ্র সুখ ভেঙে যায়, না সহে নিশ্বাস,
        ভাঙে বালুকার খেলাঘর--
ভেঙে গিয়ে বলে দেয়, এ নহে আবাস,
        জীবনের এ নহে নির্ভর।
সকলে শিশুর মতো কত আবদার
        আনিছে তাঁহার সন্নিধান--
পূর্ণ যদি নাহি হল, অমনি তাহার
        ঈশ্বরে করিছে অপমান!
 
কিছুই চাব না মা গো আপনার তরে,
        পেয়েছে যা শুধিব সে ঋণ--
পেয়েছি যে প্রেমসুধা হৃদয়-ভিতরে,
        ঢালিয়া তা দিব নিশিদিন।
সুখ শুধু পাওয়া যায় সুখ না চাহিলে,
        প্রেম দিলে প্রেমে পুরে প্রাণ,
নিশিদিন আপনার ক্রন্দন গাহিলে
        ক্রন্দনের নাহি অবসান।
 
মধুপাত্রে-হতপ্রাণ পিপীলির মতো
        ভোগসুখে জীর্ণ হয়ে থাকা,
ঝুলে থাকা বাদুড়ের মতো শির নত
        আঁকড়িয়া সংসারের শাখা,
জগতের হিসাবেতে শূন্য হয়ে হায়
        আপনারে আপনি ভক্ষণ,
ফুলে উঠে ফেটে যাওয়া জলবিম্বপ্রায়--
        এই কি রে সুখের লক্ষণ।
 
এই অহিফেন-সুখ কে চায় ইহাকে!
        মানবত্ব এ নয় এ নয়।
রাহুর মতন সুখ গ্রাস করে রাখে
        মানবের মানব হৃদয়।
মানবেরে বল দেয় সহস্র বিপদ,
        প্রাণ দেয় সহস্র ভাবনা,
দারিদ্র৻ে খুঁজিয়া পাই মনের সম্পদ,
        শোকে পাই অনন্ত সান্ত্বনা।
 
চিরদিবসের সুখ রয়েছে গোপন
        আপনার আত্মার মাঝার।
চারি দিকে সুখ খুঁজে শ্রান্ত প্রাণ মন,
        হেথা আছে, কোথা নেই আর।
বাহিরের সুখ সে, সুখের মরীচিকা--
        বাহিরেতে নিয়ে যায় ছ'লে,
যখন মিলায়ে যায় মায়া-কুহেলিকা
        কেন কাঁদি সুখ নেই ব'লে।
 
দাঁড়াও সে অন্তরের শান্তিনিকেতনে
        চিরজ্যোতি চিরছায়াময়--
ঝড়হীন রৌদ্রহীন নিভৃত সদনে
        জীবনের অনন্ত আলয়।
পুণ্যজ্যোতি মুখে লয়ে পুণ্য হাসিখানি,
        অন্নপূর্ণা জননী-সমান,
মহাসুখে সুখ দুঃখ কিছু নাহি মানি
        কর সবে সুখ শান্তি দান।
 
মা, আমার এই জেনো হৃদয়ের সাধ
        তুমি হও লক্ষ্ণীর প্রতিমা--
মানবেরে জ্যোতি দাও, করো আশীর্বাদ,
        অকলঙ্ক-মূর্তি মধুরিমা।
কাছে থেকে এত কথা বলা নাহি হয়,
        হেসে খেলে দিন যায় কেটে,
দূরে ভয় হয় পাছে না পাই সময়,
        বলিবার সাধ নাহি মেটে।
 
কত কথা বলিবারে চাহি প্রাণপণে
        কিছুতে মা  বলিতে না পারি,
স্নেহমুখখানি তোর পড়ে মোর মনে,
        নয়নে উথলে অশ্রুবারি।
সুন্দর মুখেতে তোর মগ্ন আছে ঘুমে
        একখানি পবিত্র জীবন।
ফলুক সুন্দর ফল সুন্দর কুসুমে
        আশীর্বাদ করো মা, গ্রহণ।
<|endoftext|>
<|startoftext|>


শ্রীমতী ইন্দিরা প্রাণাধিকাসু। নাসিক।
 
চারি দিকে তর্ক উঠে সাঙ্গ নাহি হয়,
        কথায় কথায় বাড়ে কথা।
সংশয়ের উপরেতে চাপিছে সংশয়
        কেবলি বাড়িছে ব্যাকুলতা।
ফেনার উপরে ফেনা, ঢেউ 'পরে ঢেউ--
        গরজনে বধির শ্রবণ,
তীর কোন্‌ দিকে আছে নাহি জানে কেউ,
        হা হা করে আকুল পবন।
 
এই কল্লোলের মাঝে নিয়ে এস কেহ
        পরিপূর্ণ একটি জীবন,
নীরবে মিটিয়া যাবে সকল সন্দেহ,
        থেমে যাবে সহস্র বচন।
তোমার চরণে আসি মাগিবে মরণ
        লক্ষ্যহারা শত শত মত,
যে দিকে ফিরাবে তুমি দুখানি নয়ন
        সে দিকে হেরিবে সবে পথ।
 
অন্ধকার নাহি যায় বিবাদ করিলে
        মানে না বাহুর আক্রমণ।
একটি আলোকশিখা সমুখে ধরিলে
        নীরবে করে সে পলায়ন।
এস মা, উষার আলো, অকলঙ্ক প্রাণ,
        দাঁড়াও এ সংসার-আঁধারে।
জাগাও জাগ্রত হৃদে আনন্দের গান,
        কূল দাও নিদ্রার পাথারে।
 
চারি দিকে নৃশংসতা করে হানাহানি,
        মানবের পাষাণ পরান।
শাণিত ছুরির মতো বিঁধাইয়া বাণী,
        হৃদয়ের রক্ত করে পান।
তৃষিত কাতর প্রাণী মাগিতেছে জল,
        উল্কাধারা করিছে বর্ষণ--
শ্যামল আশার ক্ষেত্র করিয়া বিফল
        স্বার্থ দিয়ে করিছে কর্ষণ।
 
শুধু এসে একবার দাঁড়াও কাতরে
        মেলি দুটি সকরুণ চোখ,
পড়ুক দু-ফোঁটা অশ্রু জগতের 'পরে
        যেন দুটি বাল্মীকীর শ্লোক।
ব্যথিত করুক স্নান তোমার নয়নে,
        করুণার অমৃত নির্ঝরে,
তোমারে কাতর হেরি, মানবের মনে
        দয়া হবে মানবের 'পরে।
 
সমুদয় মানবের সৌন্দর্যে ডুবিয়া
        হও তুমি অক্ষয় সুন্দর।
ক্ষুদ্র রূপ কোথা যায় বাতাসে উবিয়া
        দুই-চারি পলকের পর।
তোমার সৌন্দর্যে হোক মানব সুন্দর,
        প্রেমে তব বিশ্ব হোক আলো।
তোমারে হেরিয়া যেন মুগুধ-অন্তর
        মানুষে মানুষে বাসে ভালো।
<|endoftext|>
<|startoftext|>


শ্রীমতী ইন্দিরা প্রাণাধিকাসু। নাসিক।
 
আমার এ গান মা গো, শুধু কি নিমেষে
মিলাইবে হৃদয়ের কাছাকাছি এসে?
          আমার প্রাণের কথা
          নিদ্রাহীন আকুলতা
শুধু নিশ্বাসের মতো যাবে কি মা ভেসে!
 
এ গান তোমারে সদা ঘিরে যেন রাখে,
সত্যের পথের 'পরে নাম ধরে ডাকে।
          সংসারের সুখে দুখে
          চেয়ে থাকে তোর মুখে,
চির আশীর্বাদ-সম কাছে কাছে থাকে।
 
বিজনে সঙ্গীর মতো করে যেন বাস,
অনুক্ষণ শোনে তোর হৃদয়ের আশ।
          পড়িয়া সংসার ঘোরে
          কাঁদিয়া হেরিলে তোরে
ভাগ করে নেয় যেন দুখের নিশ্বাস।
 
সংসারের প্রলোভন যবে আসি হানে
মধুমাখা বিষবাণী দুর্বল পরানে,
          এ গান আপন সুরে
          মন তোর রাখে পুরে,
ইষ্টমন্ত্র-সম সদা বাজে তোর কানে।
 
আমার এ গান যেন সুদীর্ঘ জীবন
তোমার বসন হয়, তোমার ভূষণ।
          পৃথিবীর ধূলিজাল
          করে দেয় অন্তরাল,
তোমারে করিয়া রাখে সুন্দর শোভন।
 
আমার এ গান যেন নাহি মানে মানা,
উদার বাতাস হয়ে এলাইয়া ডানা
          সৌরভের মতো তোরে
          নিয়ে যায় চুরি করে--
খুঁজিয়া দেখাতে যায় স্বর্গের সীমানা।
 
এ গান যেন রে হয় তোর ধ্রুবতারা,
অন্ধকারে অনিমিষে নিশি করে সারা।
          তোমার মুখের 'পরে
          জেগে থাকে স্নেহভরে
অকূলে নয়ন মেলি দেখায় কিনারা।
 
আমার এ গান যেন পশি তোর কানে
মিলায়ে মিশায়ে যায় অমস্ত পরানে।
          তপ্ত শোণিতের মতো
          বহে শিরে অবিরত,
আনন্দে নাচিয়া উঠে মহত্ত্বের গানে।
 
এ গান বাঁচিয়া থাকে যেন তোর মাঝে,
আঁখিতারা হয়ে তোর আঁখিতে বিরাজে।
          এ যেন রে করে দান
          সতত নূতন প্রাণ,
এ যেন জীবন পায় জীবনের কাজে।
 
যদি যাই, মৃত্যু যদি নিয়ে যায় ডাকি,
এই গানে রেখে যাব মোর স্নেহ-আঁখি।
          যবে হায় সব গান
          হয়ে যাবে অবসান,
এ গানের মাঝে আমি যেন বেঁচে থাকি।
<|endoftext|>
<|startoftext|>


এতটুকু আঁধার যদি
           লুকিয়ে রাখিস বুকের 'পরে
আকাশ-ভরা সূর্যতারা
           মিথ্যা হবে তোদের তরে।
শিশির-ধোওয়া এই বাতাসে
হাত বুলালো ঘাসে ঘাসে,
ব্যর্থ হবে কেবল যে সে
           তোদের ছোটো কোণের ঘরে।
মুগ্ধ ওরে, স্বপ্নঘোরে
           যদি প্রাণের আসনকোণে
ধুলায়-গড়া দেবতারে
           লুকিয়ে রাখিস আপন-মনে--
চিরদিনের প্রভু তবে
তোদের প্রাণে বিফল হবে,
বাইরে সে যে দাঁড়িয়ে রবে
           কত-না যুগযুগান্তরে।
<|endoftext|>
<|startoftext|>


এতদিন পরে প্রভাতে এসেছ
            কী জানি কী ভাবি মনে।
ঝড় হয়ে গেছে কাল রজনীতে
            রজনীগন্ধাবনে।
কাননের পথ ভেসে গেছে জলে,             
বেড়াগুলি ভেঙে পড়েছে ভূতলে,
নব ফুটন্ত ফুলের দণ্ড
            লুটায় তৃণের সনে।
এতদিন পরে তুমি যে এসেছ
            কী জানি কী ভাবি মনে।
 
হেরো গো আজিও প্রভাত অরুণ
            মেঘের আড়ালে হারা,
রহি রহি আজো ঘনায়ে ঘনায়ে
            ঝরিছে বাদলধারা।
মাতাল বাতাস আজো থাকি থাকি
চেতিয়া চেতিয়া উঠে ডাকি ডাকি,
জড়িত পাতায় সিক্ত শাখায়
            দোয়েল দেয় না সাড়া।
আজিও আঁধার প্রভাতে অরুণ
            মেঘের আড়ালে হারা।
 
এ ভরা বাদলে আর্দ্র আঁচলে
            একেলা এসেছ আজি,
এনেছ বহিয়া রিক্ত তোমার
            পূজার ফুলের সাজি।
এত মধুমাস গেছে বার বার--
ফুলের অভাব ঘটে নি তোমার,
বন আলো করি ফুটেছিল যবে
               রজনীগন্ধারাজি।
এ ভরা বাদলে আর্দ্র আঁচলে
          একেলা এসেছ আজি।
 
আজি তরুতলে দাঁড়ায়েছে জল,
            কোথা বসিবার ঠাঁই?
কাল যাহা ছিল সে ছায়া সে আলো
            সে গন্ধগান নাই।
তবু ক্ষণকাল রহ ত্বরাহীন,
ছিন্ন কুসুম পঙ্কে মলিন
ভূতল হইতে যতনে তুলিয়া
            ধুয়ে ধুয়ে দিব তাই।
আজি তরুতলে দাঁড়ায়েছে জল,
            কোথা বসিবার ঠাঁই?
 
এত দিন পরে তুমি যে এসেছ
            কী জানি কী ভাবি মনে।
প্রভাত আজিকে অরুণবিহীন,
            কুসুম লুটায় বনে।
যাহা আছে লও প্রসন্ন করে,
ও সাজি তোমার ভরে কি না ভরে
ওই যে আবার নামে বারিধার
                     ঝরঝর বরষনে।
এতদিন পরে তুমি যে এসেছ
            কী জানি কী ভাবি মনে।
<|endoftext|>
<|startoftext|>


এতদিনে বুঝিলাম, এ হৃদয় মরু না,
ঋতুপতি তার প্রতি আজও করে করুণা।
মাঘ মাসে শুরু হল অনুকূল করদান,
অন্তরে কোন্‌ মায়ামন্তরে বরদান।
ফাল্গুনে কুসুমিতা কী মাধুরী তরুণা,
পলাশবীথিকা কার অনুরাগে অরুণা!
নীরবে করবী যবে আশা দিল হতাশে
ভুলেও তোলে নি মোর বয়সের কথা সে।
ওই দেখো অশোকের শ্যামঘন আঙিনায়
কৃপণতা কিছু নাই কুসুমের রাঙিমায়।
সৌরভগরবিনী তারামণি লতা সে
আমার ললাট-'পরে কেন অবনতা সে।
                       চম্পকতরু মোরে প্রিয়সখা জানে যে,
গন্ধের ইঙ্গিতে কাছে তাই টানে যে।
মধুকরবন্দিত নন্দিত সহকার
মুকুলিত নতশাখে মুখে চাহে কহো কার।
ছায়াতলে মোর সাথে কথা কানে কানে যে,
দোয়েল মিলায় তান সে আমারই গানে যে।
পিকরবে সাড়া যবে দেয় পিকবনিতা
কবির ভাষায় সে যে চায় তারই ভণিতা।
বোবা দক্ষিণ-হাওয়া ফেরে হেথাসেথা হায়,
আমি না রহিলে, বলো, কথা দেবে কে তাহায়।
পুষ্পচয়নী বধূ কিংকিণীকণিতা,
অকথিতা বাণী তার কার সুরে ধ্বনিতা!
<|endoftext|>
<|startoftext|>


এদের পানে তাকাই আমি,
                     বক্ষে কাঁপে ভয়।
সব পেরিয়ে তোমায় দেখি,
                     আর তো কিছু নয়।
      একটুখানি সামনে আমার আঁধার জেগে থাকে
      সেইটুকুতে সূর্যতারা সবই আমার ঢাকে--
                     তার উপরে চেয়ে দেখি
                                 আলোয় আলোময়।
ছোটো আমার বড়ো হয় যে
                     যখন টানি কাছে--
বড়ো তখন কেমন করে
                     লুকায় তারি পাছে।
      কাছের পানে তাকিয়ে আমার দিন তো গেছে কেটে,
      এবার যেন সন্ধ্যাবেলায় কাছের ক্ষুধা মেটে--
                     এতকাল যে রইলে দূরে
                                 তোমারি হোক জয়।
<|endoftext|>
<|startoftext|>


এ-পারে চলে বর, বধূ সে পরপারে,
                 সেতুটি বাঁধা তার মাঝে।
তাহারি 'পরে দান আসিছে ভারে ভারে,
             তাহারি 'পরে বাঁশি বাজে।
                   যাত্রা দুজনার
                   লক্ষ্য একই তার,
                    তবুও যত কাছে আসে
                   সতত যেন থাকে
                   বিরহ ফাঁকে ফাঁকে
                    তৃপ্তিহারা অবকাশে।
 
সে-ফাঁক গেলে ঘুচে থেমে যে যাবে গান,
             দৃষ্টি হবে বাধাময়,
যেথায় দূর নাহি সেথায় যত দান
             কাছেতে ছোটো হয়ে রয়।
                   বিরহনদীজলে
                   খেয়ার তরী চলে,
                    বায় সে মিলনেরই ঘাটে।
                   হৃদয় বারবার
                   করিবে পারাপার
                    মিলিতে উৎসবনাটে।
 
বেলা যে পড়ে এল, সূর্য নামে ধীরে,
             আলোক ম্লান হয়ে আসে।
ভাঙিয়া গেছে হাট, জনতাহীন তীরে
             নৌকা বাঁধা পাশে পাশে।
                   এ-পারে বর চলে
                   পুরানো বটতলে,
                       নদীটি বহি চলে মাঝে,
                   বধূরে দেখা যায়
                   মাঠের কিনারায়,
                  সেতুর 'পরে বাঁশি বাজে।
<|endoftext|>
<|startoftext|>


এবার আমায় ডাকলে দূরে
          সাগরপারের গোপন পুরে।
বোঝা আমার নামিয়েছি যে,
সঙ্গে আমায় নাও গো নিজে,
          স্তব্ধ রাতের স্নিগ্ধ সুধা
                       পান করাবে তৃষ্ণাতুরে।
          আমার সন্ধ্যাফুলের মধু
          এবার যে ভোগ করবে বঁধু।
তারার আলোর প্রদীপখানি
প্রাণে আমার জ্বালবে আনি,
          আমার যত কথা ছিল
                       ভেসে যাবে তোমার সুরে।
<|endoftext|>
<|startoftext|>


এবার চলিনু তবে।
সময় হয়েছে নিকট, এখন
           বাঁধন ছিঁড়িতে হবে।
উচ্ছল জল করে ছলছল,
জাগিয়া উঠেছে কলকোলাহল,
তরণীপতাকা চলচঞ্চল
           কাঁপিছে অধীর রবে।
সময় হয়েছে নিকট, এখন
           বাঁধন ছিঁড়িতে হবে।
 
আমি নিষ্ঠুর কঠিন কঠোর
           নির্মম আমি আজি
আর নাহি দেরি, ভৈরবভেরী
           বাহিরে উঠছে বাজি!
তুমি ঘুমাইছ নিমীলনয়নে,
কাঁপিয়া উঠিছ বিরহস্বপনে,
প্রভাতে জাগিয়া শূন্য শয়নে
           কাঁদিয়া চাহিয়া রবে।
সময় হয়েছে নিকট, এখন
           বাঁধন ছিঁড়িতে হবে।
 
অরুণ তোমার তরুণ অধর,
           করুণ তোমার আঁখি,
অমিয়বচন সোহাগবচন
           অনেক রয়েছে বাকি।
পাখি উড়ে যাবে সাগরের পার,
সুখময় নীড় পড়ে রবে তার--
মহাকাশ হতে ওই বারে বারে
           আমারে ডাকিছে সবে।
সময় হয়েছে নিকট, এখন
           বাঁধন ছিঁড়িতে হবে।
 
বিশ্বজগৎ আমারে মাগিলে
           কে মোর আত্মপর!
আমার বিধাতা আমাতে জাগিলে
           কোথায় আমার ঘর!
কিসেরি বা সুখ, ক'দিনের প্রাণ?
ওই উঠিয়াছে সংগ্রাম গান,
অমর মরণ রক্তচরণ
           নাচিছে সগৌরবে।
সময় হয়েছে নিকট, এখন
           বাঁধন ছিঁড়িতে হবে।
<|endoftext|>
<|startoftext|>


এবার তোরা আমার যাবার বেলাতে
সবাই          জয়ধ্বনি কর্‌।
ভোরের আকাশ রাঙা হল রে,
            আমার           পথ হল সুন্দর।
         কী নিয়ে বা যাব সেথা
         ওগো তোরা ভাবিস নে তা,
         শূন্য হাতেই চলব, বহিয়ে
            আমার        ব্যাকুল অন্তর।
 
মালা পরে যাব মিলন-বেশে
            আমার        পথিক-সজ্জা নয়।
বাধা বিপদ আছে মাঝের দেশে,
            মনে               রাখি নে সেই ভয়।
         যাত্রা যখন হবে সারা
         উঠবে জ্বলে সন্ধ্যাতারা,
         পুরবীতে করুণ বাঁশরি
               দ্বারে               বাজবে মধুর স্বর।
<|endoftext|>
<|startoftext|>


এবার  নীরব করে দাও হে তোমার
                 মুখর কবিরে।
তার  হৃদয়-বাঁশি আপনি কেড়ে
                 বাজাও গভীরে।
                    নিশীথরাতের নিবিড় সুরে
                    বাঁশিতে তান দাও হে পুরে
                    যে তান দিয়ে অবাক কর'
                               গ্রহশশীরে।
 
যা-কিছু মোর ছড়িয়ে আছে
           জীবন-মরণে,
গানের টানে মিলুক এসে
           তোমার চরণে।
                    বহুদিনের বাক্যরাশি
                    এক নিমেষে যাবে ভাসি,
                    একলা বসে শুনব বাঁশি
                               অকূল তিমিরে।
<|endoftext|>
<|startoftext|>


এবার         ভাসিয়ে দিতে হবে আমার
                 এই তরী।           
  তীরে বসে যায় যে বেলা,
            মরি গো মরি।
  ফুল-ফোটানো সারা ক'রে
  বসন্ত যে গেল স'রে,
  নিয়ে ঝরা ফুলের ডালা
            বলো কী করি।
 
  জল উঠেছে ছলছলিয়ে
            ঢেউ উঠেছে দুলে,
  মর্মরিয়ে ঝরে পাতা
            বিজন তরুমূলে।
  শূন্য মনে কোথায় তাকাস।
  সকল বাতাস সকল আকাশ
  ওই পারের ওই বাঁশির সুরে
            উঠে শিহরি।
<|endoftext|>
<|startoftext|>


এবার যে ওই এল সর্বনেশে গো।
         বেদনায় যে বান ডেকেছে
          রোদনে যায় ভেসে গো।
রক্ত-মেঘে ঝিলিক মারে,
বজ্র বাজে গহন-পারে,
কোন্‌ পাগোল ওই বারে বারে
          উঠছে অট্টহেসে গো।
এবার যে ওই এল সর্বনেশে গো।
 
জীবন এবার মাতাল মরণ-বিহারে।
         এইবেলা নে বরণ ক'রে
          সব দিয়ে তোর ইহারে।
         চাহিস নে আর আগুপিছু,
         রাখিস নে তুই লুকিয়ে কিছু,
         চরণে কর্‌ মাথা নিচু
          সিক্ত আকুল কেশে গো।
এবার যে ওই এল সর্বনেশে গো।
 
পথটাকে আজ আপন করে নিয়ো রে।
         গৃহ আঁধার হল, প্রদীপ
          নিবল শয়ন-শিয়রে।
ঝড় এসে তোর ঘর ভরেছে,
এবার যে তোর ভিত নড়েছে,
শুনিস নি কি ডাক পড়েছে
          নিরুদ্দেশের দেশে গো।
এবার যে ওই এল সর্বনেশে গো।
 
ছি ছি রে ওই চোখের জল আর ফেলিস নে।
         ঢাকিস নে মুখ ভয়ে ভয়ে
          কোণে আঁচল মেলিস নে।
কিসের তরে চিত্ত বিকল,
ভাঙুক না তোর দ্বারের শিকল,
বাহিরপানে ছোট্‌ না, সকল
          দুঃখসুখের শেষে গো।
এবার যে ওই এল সর্বনেশে গো।
 
কণ্ঠে কি তোর জয়ধ্বনি ফুটবে না।
         চরণে তোর রুদ্র তালে
          নূপুর বেজে উঠবে না?
এই লীলা তোর কপালে যে
লেখা ছিল-- সকল ত্যেজে
রক্তবাসে আয় রে সেজে
          আয় না বধূর বেশে গো।
ওই বুঝি তোর এল সর্বনেশে গো।
<|endoftext|>
<|startoftext|>


এবারে ফাল্গুনের দিনে সিন্ধুতীরের কুঞ্জবীথিকায়
          এই যে আমার জীবন-লতিকায়
ফুটল কেবল শিউরে-ওঠা নতুন পাতা যত
              রক্তবরন হৃদয়ব্যথার মতো;
দখিন হাওয়া ক্ষণে ক্ষণে দিল কেবল দোল,
              উঠল কেবল মর্মর কল্লোল।
          এবার শুধু গানের মৃদু গুঞ্জনে
বেলা আমার ফুরিয়ে গেল কুঞ্জবনের প্রাঙ্গণে।
 
আবার যেদিন আসবে আমার রূপের আগুন ফাল্গুনদিনের কাল
          দখিন হাওয়ায় উড়িয়ে রঙিন পাল,
         সেবারে এই সিন্ধুতীরের কুঞ্জবীথিকায়
              যেন আমার জীবন-লতিকায়
                      ফোটে প্রেমের সোনার বরন ফুল
                            হয় যেন আকুল
              নবীন রবির আলোকটি তাই বনের প্রাঙ্গণে
                           আনন্দ মোর জনম নিয়ে
                            তালি দিয়ে তালি দিয়ে
                           নাচে যেন গানের গুঞ্জনে।
<|endoftext|>
<|startoftext|>


 এবারের মতো করো শেষ
          প্রাণে যদি পেয়ে থাকো চরমের পরম উদ্দেশ;
                        যদি অবসান সুমধুর
                আপন বীণার তারে সকল বেসুর
                         সুরে বেঁধে তুলে থাকে;
                        অস্তরবি যদি তোরে ডাকে
দিনেরে মাভৈঃ বলে যেমন সে ডেকে নিয়ে যায়
                 অন্ধকার অজানায়;
               সুন্দরের শেষ অর্চনায়
আপনার রশ্মিচ্ছটা সম্পূর্ণ করিয়া দেয় সারা;
                 যদি সন্ধ্যাতারা
               অসীমের বাতায়নতলে
শান্তির প্রদীপশিখা দেখায় কেমন করে জ্বলে;
                 যদি রাত্রি তার
               খুলে দেয় নীরবের দ্বার,
      নিয়ে যায় নিঃশব্দ সংকেতে ধীরে ধীরে
      সকল বাণীর শেষ সাগরসংগম-তীর্থ-তীরে;
সেই শতদল হতে যদি গন্ধ পেয়ে থাকো তার
মানসসরসে যাহা শেষ অর্ঘ্য, শেষ নমস্কার।
<|endoftext|>
<|startoftext|>


এমন ক'দিন কাটে আর!
    ললিত গলিত হাস,        জাগরণ, দীর্ঘশ্বাস,
    সোহাগ, কটাক্ষ, মান, নয়নসলিলধার,
    মৃদু হাসি--মৃদৃ কথা --আদরের, উপেক্ষার--
    এই শুধু, এই শুধু, দিনরাত এই শুধু--
        এমন কদিন কাটে আর!
         
    কটাক্ষে মরিয়া যায়,   কটাক্ষে বাঁচিয়া উঠে,
    হাসিতে হৃদয় জুড়ে, হাসিতে হৃদয় টুটে,
    ভীরুর মতন আসে        দাঁড়ায়ে রহে গো পাশে,
    ভয়ে ভয়ে মৃদু হাসে,  ভয়ে ভয়ে মুখ ফুটে,
    একটু আদর পেলে অমনি চরণে লুটে,
    অমনি হাসিটি জাগে মলিন অধরপুটে,  
    একটু কটাক্ষ হেরি অমনি সরিয়া যায়--
    অমনি জগৎ যেন শূন্য, মরুভূমি-হেন,
    অমনি মরণ যেন প্রাণের অধিক ভায়।
    প্রণয় অমৃত এ কি?    এ যে ঘোর হলাহল--
    হৃদয়ের শিরে শিরে           প্রবেশিয়া ধীরে ধীরে
    অবশ করেছে দেহ, শোণিত করেছে জল।
    কাজ নাই, কর্ম নাই,         বসে আছে এক ঠাঁই,  
    হাসি ও কটাক্ষ লয়ে খেলেনা গড়িছে যত,
    কভু ঢুলে-পড়া আঁখি কভু অশ্রুভারে নত।
    দূর করো, দূর করো,  বিকৃত এ ভালোবাসা
    জীবনদায়িনী নহে, এ যে গো হৃদয়নাশা।
    কোথায় প্রণয়ে মন যৌবনে ভরিয়া উঠে,
    জগতের অধরেতে হাসির জোছনা ফুটে,
    চোখেতে সকলি ঠেকে বসন্তহিল্লোলময়,
    হৃদয়ের শিরে শিরে শোণিত সতেজে বয়--
    তা নয়, একি এ হল, একি এ জর্জর মন!  
    হাসিহীন দু অধর, জোতিহীন দু নয়ন!  
    দূরে যাও, দূরে যাও, হৃদয় রে দূরে যাও--
    ভূলে যাও, ভুলে যাও, ছেলেখেলা ভুলে যাও।
    দূর করো, দূর করো, বিকৃত এ ভালোবাসা--
    জীবনদায়িনী  নহে, এ যে গো হৃদয়নাশা।
<|endoftext|>
<|startoftext|>


এমন দিনে তারে বলা যায়,
এমন ঘনঘোর বরিষায়!
এমন মেঘস্বরে                       বাদল-ঝরঝরে
        তপনহীন ঘন তমসায়।
        সে কথা শুনিবে না কেহ আর,
        নিভৃত নির্জন চারি ধার।
দুজনে মুখোমুখি               গভীর দুখে দুখী,
        আকাশে জল ঝরে অনিবার।
        জগতে কেহ যেন নাহি আর।
        সমাজ সংসার মিছে সব,
        মিছে এ জীবনের কলরব।
কেবল আঁখি দিয়ে               আঁখির সুধা পিয়ে
        হৃদয় দিয়ে হৃদি অনুভব।
        আঁধারে মিশে গেছে আর সব।
        বলিতে বাজিবে না নিজ কানে,
        চমক লাগিবে না নিজ প্রাণে।
সে কথা আঁখিনীরে          মিশিয়া যাবে ধীরে
        এ ভরা বাদলের মাঝখানে।
        সে কথা মিশে যাবে দুটি প্রাণে।
        তাহাতে এ জগতে ক্ষতি কার
        নামাতে পারি যদি মনোভার?
শ্রাবণবরিষনে                একদা গৃহকোণে
        দু কথা বলি যদি কাছে তার
        তাহাতে আসে যাবে কিবা কার?
        আছে তো তার পরে বারো মাস,
        উঠিবে কত কথা কত হাস।
আসিবে কত লোক            কত-না দুখশোক,
        সে কথা কোন্‌খানে পাবে নাশ।
        জগৎ চলে যাবে বারো মাস।
        ব্যাকুল বেগে আজি বহে বায়,
        বিজুলি থেকে থেকে চমকায়।
যে কথা এ জীবনে                   রহিয়া গেল মনে
        সে কথা আজি যেন বলা যায়
        এমন ঘনঘোর বরিষায়।
<|endoftext|>
<|startoftext|>


এমন মানুষ আছে
পায়ের ধুলো নিতে এলে
         রাখিতে হয় দৃষ্টি মেলে
          জুতো সরায় পাছে।
<|endoftext|>
<|startoftext|>


এমনি করে ঘুরিব দূরে বাহিরে
আর তো গতি নাহি রে মোর নাহি রে।
        যে-পথে তব রথের রেখা ধরিয়া
        আপনা হতে কুসুম উঠে ভরিয়া,
চন্দ্র ছুটে সূর্য ছুটে
সে পথতলে পড়িব লুটে,
      সবার পানে রহিব শুধু চাহি রে।
      এমনি করে ঘুরিব দূরে বাহিরে।
 
      তোমার ছায়া পড়ে যে সরোবরে গো
      কমল সেথা ধরে না, নাহি ধরে গো।
জলের ঢেউ তরল তানে
সে ছায়া লয়ে মাতিল গানে
      ঘিরিয়া তারে ফিরিব তরী বাহি রে।
            যে বাঁশিখানি বাজিছে তব ভবনে
            সহসা তাহা শুনিব মধু-পবনে।
তাকায়ে রব দ্বারের পানে,
সে তানখানি লইয়া কানে
      বাজায়ে বীণা বেড়াব গান গাহি রে।
      এমনি করে ঘুরিব দূরে বাহিরে।
<|endoftext|>
<|startoftext|>


এরে      ভিখারি সাজায়ে কী রঙ্গ তুমি করিলে?
                হাসিতে আকাশ ভরিলে।
  পথে পথে ফেরে, দ্বারে দ্বারে যায়,
  ঝুলি ভরি রাখে যাহা-কিছু পায়,
  কতবার তুমি পথে এসে হায়
                     ভিক্ষার ধন হরিলে।
 
  ভেবেছিল চির-কাঙাল সে এই ভুবনে।
                  কাঙাল মরণে জীবনে।
  ওগো মহারাজা, বড়ো ভয়ে ভয়ে
  দিনশেষে এল তোমার আলয়ে,
  আধেক আসনে তারে ডেকে লয়ে
                       নিজ মালা দিয়ে বরিলে।
<|endoftext|>
<|startoftext|>


এল আহ্বান, ওরে তুই ত্বরা কর্‌।
          শীতের সন্ধ্যা সাজায় বাসরঘর।
                       কালপুরুষের বিপুল মহাঙ্গন
                      বিছালো আলিম্পন,
                             অন্তরে তোর আসন্ন রাতি
                            জাগায় শঙ্খরব--
                                   অস্তশৈলপাদমূলে তার
                                  প্রসারিল অনুভব।
                       বিরহশয়ন বিছানো হেথায়,
          কে যেন আসিল চোখে দেখা নাহি যায়।
                       অতীত দিনের বনের স্মরণ আনে
                      ম্রিয়মাণ মৃদু সৌরভটুকু প্রাণে।
                             গাঁথা হয়েছিল যে মাধবীহার
                                 মধুপূর্ণিমারাতে
                              কণ্ঠ জড়ালো পরশবিহীন
                                     নির্বাক বেদনাতে।
                       মিলনদিনের প্রদীপের মালা
          পুলকিত রাতে যত হয়েছিল জ্বালা,
                       আজি আঁধারের অতল গহনে হারা
                      স্বপ্ন রচিছে তারা।
                             ফাল্গুনবনমর্মর-সনে
                            মিলিত যে কানাকানি
                              আজি হৃদয়ের স্পন্দনে কাঁপে
                                     তাহার স্তব্ধ বাণী।
                       কী নামে ডাকিব, কোন্‌ কথা কব,
          হে বধূ, ধেয়ানে আঁকিব কী ছবি তব।
                       চিরজীবনের পুঞ্জিত সুখদুখ
                      কেন আজি উৎসুক!
                             উৎসবহীন কৃষ্ণপক্ষে
                            আমার বক্ষোমাঝে
                              শুনিতেছে কে সে কার উদ্দেশে
                                     সাহানায় বাঁশি বাজে।
                       আজ বুঝি তোর ঘরে, ওরে মন,
          গত বসন্তরজনীর আগমন।
                       বিপরীত পথে উত্তর বায়ু বেয়ে
                      এল সে তোমারে চেয়ে।
                             অবগুণ্ঠিত নিরলংকার
                            তাহার মূর্তিখানি
হৃদয়ে ছোঁয়াল শেষ পরশের
                                     তুষারশীতল পাণি।
<|endoftext|>
<|startoftext|>


এল বেলা পাতা ঝরাবারে;
শীর্ণ বলিত কায়া, আজ শুধু ভাঙা ছায়া
          মেলে দিতে পারে।
    একদিন ডাল ছিল ফুলে ফুলে ভরা
              নানা-রঙ-করা।
          কুঁড়ি ধরা ফলে
         কার যেন কী কৌতূহলে
          উঁকি মেরে আসা
         খুঁজে নিতে আপনার বাসা।
          ঋতুতে ঋতুতে
      আকাশের উৎসবদূতে
         এনে দিত পল্লবপল্লীতে তার
কখনো পা টিপে চলা হালকা হাওয়ার,
         কখনো-বা ফাল্গুনের অস্থির এলোমেলো চাল
         জোগাইত নাচনের তাল।
                       জীবনের রস আজ মজ্জায় বহে,
                    বাহিরে প্রকাশ তার নহে।
                 অন্তরবিধাতার সৃষ্টিনির্দেশে
          যে অতীত পরিচিত সে নূতন বেশে
                   সাজবদলের কাজে ভিতরে লুকালো--
         বাহিরে নিবিল দীপ, অন্তরে দেখা যায় আলো।
          গোধূলির ধূসরতা ক্রমে সন্ধ্যার
                       প্রাঙ্গণে ঘনায় আঁধার।
                   মাঝে-মাঝে জেগে ওঠে তারা,
          আজ চিনে নিতে হবে তাদের ইশারা।
           সমুখে অজানা পথ ইঙ্গিত মেলে দেয় দূরে,
          সেথা যাত্রার কালে যাত্রীর পাত্রটি পুরে
         সদয় অতীত কিছু সঞ্চয় দান করে তারে
          পিপাসার গ্লানি মিটাবারে।
                       যত বেড়ে ওঠে রাতি।
         সত্য যা সেদিনের উজ্জ্বল হয় তার ভাতি।
                       এই কথা  ধ্রুব জেনে, নিভৃতে লুকায়ে
         সারা জীবনের ঋণ একে একে দিতেছি চুকায়ে।
<|endoftext|>
<|startoftext|>


এল সন্ধ্যা তিমির বিস্তারি;
        দেবদারু সারি সারি
                দোলে ক্ষণে ক্ষণে
                      ফাল্গুনের ক্ষুব্ধ সমীরণে।
        স্তব্ধতার বক্ষোমাঝে পল্লবমর্মর
                জাগায় অস্ফুট মন্ত্রস্বর।
        মনে হয় অনাদি সৃষ্টির পরপারে
                আপনি কে আপনারে
        শুধাইছে ভাষাহীন প্রশ্ন নিরন্তর;
                অসংখ্য নক্ষত্র নিরুত্তর।
        অসীমের অদৃশ্য গুহায় কোন্‌খানে
                নিরুদ্দেশ-পানে
                      লক্ষ্যহীন কালস্রোত চলে।
আমি মগ্ন হয়ে আছি সুগভীর নৈঃশব্দ্যের তলে।
                ভাবি মনে মনে,
এতদিন সঙ্গ যারা দিয়েছিল আমার জীবনে
                নিল তারা কতটুকু স্থান?
                আমার গভীরতম প্রাণ,
        আমার সুদূরতম আশা-আকাঙক্ষার
                গোপন ধ্যানের অধিকার,
        ব্যর্থ ও সার্থক কামনায়
                আলোয় ছায়ায়
        রচিলাম যে স্বপ্নভুবন,
                যে আমার লীলানিকেতন
এক প্রান্ত ব্যাপ্ত আর অসমাপ্ত অরূপসাধনে
        অন্য প্রান্ত কর্মের বাঁধনে,
                যে অভাবনীয়,
        অলক্ষিত উৎস হতে যে অমিয়
                জীবনের ভোজে
        চেতনারে ভরেছে সহজে,
যে ভালোবাসার ব্যথা রহি রহি
        আনিয়া দিয়েছে বহি
শ্রুত বা অশ্রুত সুর উৎকণ্ঠিত চিতে
        গীতে বা অগীতে--
                কতটুকু তাহাদের জানা আছে
                                 এল যারা কাছে!
                ব্যক্ত অব্যক্তের সৃষ্টি এ মোর সংসারে
আসে যায় এক ধারে,
        বিরহদিগন্তে পায় লয়--
                নিয়ে যায় লেশমাত্র পরিচয়।
আপনার মাঝে এই বহুব্যাপী অজানারে ঢাকি
                স্তব্ধ আমি রয়েছি একাকী।
        যেন ছায়াঘন বট
জুড়ে আছে জনশূন্য নদীতট--
        কোণে কোণে প্রশাখার কোলে কোলে
পাখি কভু বাসা বাঁধে, বাসা ফেলে কভু যায় চলে।
        সম্মুখে স্রোতের ধারা আসে আর যায়
                জোয়ার-ভাঁটায়;
অসংখ্য শাখার জালে নিবিড় পল্লবপুঞ্জ-মাঝে
        রাত্রিদিন অকারণে অন্তহীন প্রতীক্ষা বিরাজে।
<|endoftext|>
<|startoftext|>


এল সে জর্মনির থেকে
        এই অচেনার মাঝখানে,
    ঝড়ের মুখে নৌকো নোঙর-ছেঁড়া
                   ঠেকল এসে দেশান্তরে।
পকেটে নেই টাকা,
        উদ্‌বেগ নেই মনে,
    দিন চলে যায় দিনের কাজে
        অল্পস্বল্প নিয়ে।
যেমন-তেমন থাকে
        অন্য দেশের সহজ চালে।
নেই ন্যূনতা, গুমর কিছুই নেই--
               মাথা-উঁচু
        দ্রুত পায়ের চাল।
একটুও নেই অকিঞ্চনের অবসাদ।
        দিনের প্রতি মুহূর্তকে
    জয় করে সে আপন জোরে,
পথের মধ্যে ফেলে দিয়ে যায় সে চলে,
        চায় না পিছন ফিরে--
    রাখে না তার এক কণাও বাকি।
খেলাধুলা হাসিগল্প যা হয় যেখানে
        তারি মধ্যে জায়গা সে নেয়
               সহজ মানুষ।
    কোথাও কিছু ঠেকে না তার
        একটুকুও অনভ্যাসের বাধা।
    একলা বটে, তবুও তো
        একলা সে নয়।
    প্রবাসে তার দিনগুলো সব
        হূহু করে কাটিয়ে দিচ্ছে হালকা মনে।
    ওকে দেখে অবাক হয়ে থাকি,
        সব মানুষের মধ্যে মানুষ
               অভয় অসংকোচ--
    তার বাড়া ওর নেই তো পরিচয়।
 
দেশের মানুষ এসেছে তার আরেক জনা।
        ঘুরে ঘুরে বেড়াচ্ছে সে
    যা-খুশি তাই ছবি এঁকে এঁকে
               যেখানে তার খুশি।
    সে ছবি কেউ দেখে কিম্বা না'ই দেখে
        ভালো বলে না'ই বলে--
               খেয়াল কিছুই নেই।
    দুইজনেতে পাশাপাশি
        কাঁকর-ঢালা পথ দিয়ে ওই
               যাচ্ছে চলে
    দুই টুকরো শরৎকালের মেঘ।
নয় ওরা তো শিকড়-বাঁধা গাছের মতো,
    ওরা মানুষ--
        ছুটি ওদের সকল দেশে সকল কালে,
               কর্ম ওদের সবখানে,
        নিবাস ওদের সব মানুষের মাঝে।
    মন যে ওদের স্রোতের মতো
        সব-কিছুরেই ভাসিয়ে চলে--
    কোনোখানেই আটকা পড়ে না সে।
        সব মানুষের ভিতর দিয়ে
    আনাগোনার বড়ো রাস্তা তৈরি হবে,
        এরাই আছে সেই রাস্তার কাজে
                   এই যত-সব ঘরছাড়াদের দল।
<|endoftext|>
<|startoftext|>


এসেছি অনাহূত।
                       কিছু কৌতুক করব ছিল মনে--
                         আচমকা বাধা দেব অসময়ে
                           কোমরে-আঁচল-জড়ানো গৃহিণীপনায়।
                         দুয়ারে পা বাড়াতেই চোখে পড়ল--
                            মেঝের 'পরে এলিয়ে পড়া
                                     ওর অকাল ঘুমের রূপখানি।
    দূর পাড়ায় বিয়ে-বাড়িতে বাজছে শানাই সারঙ সুরে।
             প্রথম প্রহর পেরিয়ে গেছে
              জ্যৈষ্ঠরৌদ্রে ঝাম্‌রে-পড়া সকাল বেলায়।
                স্তরে স্তরে দুখানি হাত গালের নীচে,
                         ঘুমিয়েছে শিথিলদেহে
                          উৎসবরাতের অবসাদে
                           অসমাপ্ত ঘরকন্নার এক ধারে।
                         কর্মস্রোত নিস্তরঙ্গ ওর অঙ্গে অঙ্গে,
                           অনাবৃষ্টিতে অজয় নদের
                         প্রান্তশায়ী শ্রান্ত জলশেষের মতো।
                       ঈষৎ খোলা ঠোঁটদুটিতে মিলিয়ে আছে
                         মুদে-আসা ফুলের মধুর উদাসীনতা।
              দুটি ঘুমন্ত চোখের কালো পক্ষ্ণচ্ছায়া
                         পড়েছে পাণ্ডুর কপোলে।
                ক্লান্ত জগৎ চলেছে পা টিপে
                         ওর খোলা জানলার সামনে দিয়ে
                          ওর শান্তনিশ্বাসের ছন্দে।
                                ঘড়ির ইশারা
                         বধির ঘরে টিক্‌টিক্‌ করছে কোণের টেবিলে,
                           বাতাসে দুলছে দিনপঞ্জী দেয়ালের গায়ে।
চলতি মুহূর্তগুলি গতি হারালো ওর স্তব্ধ চেতনায়,
                           মিলল একটি অনিমেষ মুহূর্তে;
                       ছড়িয়ে দিল তার অশরীরী ডানা
                          ওর নিবিড় নিদ্রার 'পরে।
    ওর ক্লান্ত দেহের করুণ মাধুরী মাটিতে মেলা,
             যেন পূর্ণিমারাতের ঘুম-হারানো অলস চাঁদ
              সকালবেলায় শূন্য মাঠের শেষ সীমানায়।
              পোষা বিড়াল দুধের দাবি স্মরণ করিয়ে
                  ডাক দিল ওর কানের কাছে।
              চমকে জেগে উঠে দেখল আমাকে,
                         তাড়াতাড়ি বুকে কাপড় টেনে
              অভিমানভরে বললে, "ছি, ছি,
                       কেন জাগালে না এতক্ষণ।"
             কেন! আমি তার জবাব দিই নি ঠিকমত।  "'
    যাকে খুব জানি তাকেও সব জানি নে
             এই কথা ধরা পড়ে কোনো একটা আকস্মিকে।
                 হাসি আলাপ যখন আছে থেমে,
                মনে যখন থমকে আছে প্রাণের হাওয়া,
                       তখন সেই অব্যক্তের গভীরে
                           এ কী দেখা দিল আজ।
                       সে কি অস্তিত্বের সেই বিষাদ
                          যার তল মেলে না,
                সে কি সেই বোবার প্রশ্ন
                       যার উত্তর লুকাচুরি করে রক্তে,
               সে কি সেই বিরহ,
                       যার ইতিহাস নেই,
    সে কি অজানা বাঁশির ডাকে অচেনা পথে স্বপ্নে-চলা।
ঘুমের স্বচ্ছ আকাশতলে
    কোন্‌ নির্বাক রহস্যের সামনে ওকে নীরবে শুধিয়েছি,
                           "কে তুমি।
             তোমার শেষ পরিচয় খুলে যাবে কোন্‌ লোকে।"
      সেদিন সকালে গলির ও পারে পাঠশালায়
             ছেলেরা চেঁচিয়ে পড়ছিল নামতা;
           পাট-বোঝাই মোষের গাড়ি
             চাকার ক্লিষ্টশব্দে মুচড়ে দিচ্ছিল বাতাসকে;
               ছাদ পিটোচ্ছিল পাড়ার কোন্‌ বাড়িতে;
              জানলার নীচে বাগানে
                চালতা গাছের তলায়
                       উচ্ছিষ্ট আমের আঁঠি নিয়ে
                         টানাটানি করছিল একটা কাক।
      আজ এ সমস্তর উপরেই ছড়িয়ে পড়েছে
             সেই দূরকালের মায়ারশ্মি।
                ইতিহাসে-বিলুপ্ত
    তুচ্ছ এক মধ্যাহ্নের আলস্য-আবিষ্ট রৌদ্রে
               এরা অপরূপের রসে রইল ঘিরে
                অকাল ঘুমের একখানি ছবি।
<|endoftext|>
<|startoftext|>


এসেছি সুদূর কাল থেকে।
                     তোমাদের কালে
                         পৌঁছলেম যে সময়ে
                           তখন আমার সঙ্গী নেই।
            ঘাটে ঘাটে কে কোথায় নেবে গেছে।
                   ছোটো ছোটো চেনা সুখ যত,
                       প্রাণের উপকরণ,
                           দিনের রাতের মুষ্টিদান
                       এসেছি নিঃশেষ করে বহুদূর পারে।
              এ জীবনে পা দিয়েছি প্রথম যে কালে
                     সে কালের 'পরে অধিকার
                         দৃঢ় হয়েছিল দিনে দিনে
                           ভাবে ও ভাষায়
                            কাজে ও ইঙ্গিতে,
                     প্রণয়ের প্রাত্যহিক দেনাপাওনায়।
হেসে খেলে কোনোমতে সকলের সঙ্গে বেঁচে থাকা,
                     লোকযাত্রারথে
      কিছু কিছু গতিবেগ দেওয়া,
শুধু উপস্থিত থেকে প্রাণের আসরে
      ভিড় জমা করা,
               এই তো যথেষ্ট ছিল।
      আজ তোমাদের কালে
               প্রবাসী অপরিচিত আমি।
                     আমাদের ভাষার ইশারা
      নিয়েছে নূতন অর্থ তোমাদের মুখে।
               ঋতুর বদল হয়ে গেছে, --
      বাতাসের উলটো-পালটা ঘ'টে
               প্রকৃতির হল বর্ণভেদ।
      ছোটো ছোটো বৈষম্যের দল
                     দেয় ঠেলা,
               করে হাসাহাসি।
               রুচি আশা অভিলাষ
                     যা মিশিয়ে জীবনের স্বাদ,
               তার হল রসবিপর্যয়।
      আমাদের সেকালকে যে সঙ্গ দিয়েছি
               যতই সামান্য হোক মূল্য তার
      তবু সেই সঙ্গসূত্রে গাঁথা হয়ে মানুষে মানুষে
                     রচেছিল যুগের স্বরূপ, --
               আমার সে সঙ্গ আজ
      মেলে না যে তোমাদের প্রত্যহের মাপে।
      কালের নৈবেদ্যে লাগে যে-সকল আধুনিক ফুল
               আমার বাগানে ফোটে না সে।
      তোমাদের যে বাসার কোণে থাকি
               তার খাজনার কড়ি হাতে নেই।
      তাই তো আমাকে দিতে হবে
               বড়ো কিছু দান
                দানের একান্ত দুঃসাহসে।
      উপস্থিত কালের যা দাবি
               মিটাবার জন্যে সে তো নয়,
      তাই যদি সেই দান তোমাদের রুচিতে না লাগে,
               তবে তার বিচার সে পরে হবে।
      তবু যা সম্বল আছে তাই দিয়ে
      একালের ঋণ শোধ করে অবশেষে
               ঋণী তারে রেখে যাই যেন।
      যা আমার লাভক্ষতি হতে বড়ো,
               যা আমার সুখদুঃখ হতে বেশি--
      তাই যেন শেষ করে দিয়ে চলে যাই
               স্তুতি নিন্দা হিসাবের অপেক্ষা না রেখে।
<|endoftext|>
<|startoftext|>


এসেছিনু দ্বারে ঘনবর্ষণ রাতে,
                   প্রদীপ নিবালে কেন অঞ্চলঘাতে।
কালো  ছায়াখানি মনে পড়ে গেল আঁকা,
        বিমুখ মুখের ছবি অন্তরে ঢাকা,
                   কলঙ্করেখা যেন
         চিরদিন চাঁদ বহি চলে সাথে সাথে।
         কেন বাধা হল দিতে মাধুরীর কণা
          হায় হায়, হে কৃপণা।
                   তব যৌবন-মাঝে
                       লাবণ্য বিরাজে,
         লিপিখানি তার নিয়ে এসে তবু
          কেন যে দিলে না হাতে।
<|endoftext|>
<|startoftext|>


এসেছিনু নিয়ে শুধু আশা,
      চলে গেনু দিয়ে ভালোবাসা।
<|endoftext|>
<|startoftext|>


এসেছিল বহু আগে যারা মোর দ্বারে,
                    যারা চলে গেছে একেবারে,
ফাগুন-মধ্যাহ্নবেলা শিরীষছায়ায় চুপে চুপে
                    তারা ছায়ারূপে
         আসে যায় হিল্লোলিত শ্যাম দুর্বাদলে।
                ঘন কালো দিঘিজলে
         পিছনে-ফিরিয়া-চাওয়া আঁখি জ্বলো জ্বলো
                    করে ছলোছলো।
                 মরণের অমরতালোকে
ধূসর আঁচল মেলি ফিরে তারা গেরুয়া আলোকে।
 
যে এখনো আসে নাই মোর পথে,
         কখনো যে আসিবে না আমার জগতে,
               তার ছবি আঁকিয়াছি মনে--
              একেলা সে বাতায়নে
               বিদেশিনী জন্মকাল হতে।
         সে যেন শেঁউলি ভাসে ক্ষীণ মৃদু স্রোতে,
                কোথায় তাহার দেশ
                    নাই সে উদ্দেশ।
 
             চেয়ে আছে দূর-পানে
         কার লাগি আপনি সে নাহি জানে।
          সেই দূরে ছায়ারূপে রয়েছে সে
                বিশ্বের সকল-শেষে
             যে আসিতে পারিত তবুও
                    এল না কভুও।
             জীবনের মরীচিকাদেশে
মরুকন্যাটির আঁখি ফিরে ভেসে ভেসে।
<|endoftext|>
<|startoftext|>


এসেছিলে কাঁচা জীবনের
        পেলব রূপটি নিয়ে --
         এনেছিলে আমার হৃদয়ের প্রথম বিস্ময়,
            রক্তে প্রথম কোটালের বান।
      আধোচেনার ভালোবাসার মাধুরী
            ছিল যেন ভোরবেলাকার
      কালো ঘোমটার সূক্ষ্ম সোনার কাজ--
            গোপন শুভদৃষ্টির আবরণ।
      মনের মধ্যে তখনো
         অসংশয় হয় নি পাখির কাকলি;
      বনের মর্মর একবার জাগে
               একবার যায় মিলিয়ে।
      বহুলোকের সংসারের মাঝখানে
            চুপিচুপি তৈরি হতে লাগল
                      আমাদের দুজনের নিভৃত জগৎ।
            পাখি যেমন প্রতিদিন
                     খড়কুটো কুড়িয়ে এনে বাসা বাঁধে
                      তেমনি সেই জগতের উপকরণ সামান্য,
                             চল্‌তি মুহূর্তের খসে-পড়া
                                উড়ে-আসা সঞ্চয় দিয়ে গাঁথা
                          তার মূল্য ছিল তার রচনায়,
                                    নয় তার বস্তুতে।
      শেষে একদিন দুজনের নৌকো-বাওয়া থেকে
                           কখন একলা গেছ নেমে;
                    আমি ভেসে চলেছি স্রোতে,
                তুমি বসে রইলে ও পারের ডাঙায়।
মিলল না আর আমার হাতে তোমার হাতে
                       কাজে কিম্বা খেলায়।
      জোড় ভেঙে ভাঙল আমাদের জীবনের গাঁথনি।
          যে দ্বীপের শ্যামল ছবিখানি সদ্য আঁকা পড়েছে
                সমুদ্রের লীলাচঞ্চল তরঙ্গপটে
                           তাকে যেমন দেয় মুছে
                         এক জোয়ারের তুমুল তুফানে,
          তেমনি মিলিয়ে গেল আমাদের কাঁচা জগৎ
                         সুখদুঃখের নতুন-অঙ্কুর-মেলা
                                শ্যামল রূপ নিয়ে।
      তার পরে অনেক দিন গেছে কেটে।
               আষাঢ়ের আসন্নবর্ষণ সন্ধ্যায়
                     যখন তোমাকে দেখি মনে মনে,
                           দেখতে পাই তুমি আছ
            সেইদিনকার কচি যৌবনের মায়া দিয়ে ঘেরা।
                         তোমার বয়স গেছে থেমে।
            তোমার সেই বসন্তের আমের বোলে
                           আজও তেমনি গন্ধেরই ঘোষণা;
                তোমার সেদিনকার মধ্যাহ্ন
      আজ মধ্যাহ্নেও ঘুঘুর ডাকে তেমনি বিরহাতুর।
                  আমার কাছে তোমার স্মরণ রয়ে গেছে
               প্রকৃতির বয়সহারা এই-সব পরিচয়ের দলে।
                           সুন্দর তুমি বাঁধা রেখায়,
                           প্রতিষ্ঠিত তুমি অচল ভূমিতে।
আমার জীবনধারা
    কোথাও রইল না থেমে।
      দুর্গমের মধ্যে, গভীরের মধ্যে,
            মন্দভালোর দ্বন্দ্ববিরোধে,
                     চিন্তায় সাধনায় আকাঙক্ষায়,
কখনো সফলতায়, কখনো প্রমাদে,
                     চলে এসেছি তোমার জানা সীমার
                           বহুদূর বাইরে;
            সেখানে আমি তোমার কাছে বিদেশী।
        সেই তুমি আজ এই মেঘ-ডাকা সন্ধ্যায়
                যদি এসে বস আমার সামনে
                           দেখতে পাবে আমার চোখে
                                 দিক-হারানো চাহনি
                           অজানা আকাশের সমু্‌দ্রপারে
                              নীল অরণ্যের পথে।
তুমি কি পাশে বসে শোনাবে
      সেদিনকার কানে-কানে কথার উদ্‌বৃত্ত।
            কিন্তু ঢেউ করছে গর্জন,
                     শকুন করছে চীৎকার,
                           মেঘ ডাকছে আকাশে,
                          মাথা নাড়ছে নিবিড় শালের বন।
                           তোমার বাণী হবে খেলার ভেলা
                          খেপাজলের ঘূর্ণিপাকে।
      সেদিন আমার সব মন
            মিলেছিল তোমার সব মনে,
      তাই প্রকাশ পেয়েছে নূতন গান
            প্রথম সৃষ্টির আনন্দে।
                      মনে হয়েছে,
               বহু যুগের আশ মিটল তোমাতে আমাতে।
            সেদিন প্রতিদিনই বয়ে এনেছে
                       নূতন আলোর আগমনী
      আদিকালে সদ্য-চোখ-মেলা তারার মতো।
আজ আমার যন্ত্রে
                 তার চড়েছে বহুশত,
                     কোনোটা নয় তোমার জানা।
            যে সুর সেধে রেখেছ সেদিন
                     সে সুর লজ্জা পাবে এর তারে।
            সেদিন যা ছিল ভাবের লেখা
                     আজ হবে তা দাগা-বুলোনো।
            তবু জল আসে চোখে।
      এই সেতারে নেমেছিল তোমার আঙুলের
                          প্রথম দরদ;
                     এর মধ্যে আছে তার জাদু।
      এই তরীটিকে প্রথম দিয়েছিলে ঠেলে
      কিশোর-বয়সের শ্যামল পারের থেকে;
                   এর মধ্যে আছে তার বেগ।
      আজ মাঝনদীতে সারিগান গাইবে যখন
                   তোমার নাম পড়বে বাঁধা
                           তার হঠাৎ তানে।
<|endoftext|>
<|startoftext|>


যূথিকা,
এসেছিলে জীবনের আনন্দ-দূতিকা
সহসা তোমারে যবে করিল হরণ
নির্মম মরণ
পারে নি করিতে তবু চুরি
তরুণ প্রাণের তব করুণ মাধুরী,
আজো রেখে গেছে তার চরম সৌরভ
চিত্তলোকে স্মৃতির গৌরব।
<|endoftext|>
<|startoftext|>


এসেছিলে তবু আস নাই, তাই
                        জানায়ে গেলে
         সমুখের পথে পলাতকা পদ-পতন ফেলে।
                   তোমার সে উদাসীনতা
        উপহাসভরে জানালো কি মোর দীনতা।
সে কি ছল-করা অবহেলা, জানি না সে--
                       চপল চরণ সত্য কি ঘাসে ঘাসে
                                 গেল উপেক্ষা মেলে।
          পাতায় পাতায় ফোঁটা ফোঁটা ঝরে জল,
                       ছলছল করে শ্যাম বনান্ততল।
                        তুমি কোথা দূরে কুঞ্জছায়াতে
                                 মিলে গেলে কলমুখর মায়াতে,
                       পিছে পিছে তব ছায়ারৌদ্রের
                                 খেলা গেলে তুমি খেলে।
<|endoftext|>
<|startoftext|>


এসেছে প্রথম যুগে
          প্রকাণ্ড প্রচণ্ড মাংসস্তূপ
         পঙ্কিল ধরণীপৃষ্ঠে।
          প্রাণের সে সন্দিগ্ধ স্বরূপ
         সৃষ্টির তিমির রাত্রে।
          ক্ষুদ্রতনু মানুষ তাহার
         মনের আনিল দীপ্তি।
          সংশয় ঘুচিল বিধাতার!
<|endoftext|>
<|startoftext|>


এসো আজি সখা বিজন পুলিনে
              বলিব মনের কথা;
মরমের তলে যা-কিছু রয়েছে
              লুকানো মরম-ব্যথা।
সুচারু রজনী, মেঘের আঁচল
              চাপিয়া অধরে হাসিছে শশি,
বিমল জোছনা সলিলে মজিয়া
              আঁধার মুছিয়া ফেলেছে নিশি,
কুসুম কাননে বিনত আননে
           মুচকিয়া হাসে গোলাপবালা,
বিষাদে মলিনা, শরমে নিলীনা,
           সলিলে দুলিছে কমলিনী বধূ
ম্লানরূপে করি সরসী আলা!
           আজি, খুলিয়া ফেলিব প্রাণ
           আজি, গাইব কত গান,
আজি, নীরব নিশীথে,চাঁদের হাসিতে
           মিশাব অফুট তান!
দুই হৃদয়ের যত আছে গান
           এক সাথে আজি গাইব,
দুই হৃদয়ের যত আছে কথা
           দুইজনে আজি কহিব;
কতদিন সখা, এমন নিশীথে
           এমন পুলিনে বসি,
মানসের গীত গাহিয়া গাহিয়া
           কাটাতে পাই নি নিশি!
স্বপনের মতো সেই ছেলেবেলা
           সেইদিন সথা মনে কি হয়?
হৃদয় ছিল গো কবিতা মাখানো
      প্রকৃতি আছিল কবিতাময়,
কী সুখে কাটিত পূরণিমা রাত
      এই নদীতীরে আসি,
[কু]সুমের মালা গাঁথিয়া গাঁথিয়া
      গনিয়া তারকারাশি।
যমুনা সুমুখে যাইত বহিয়া
      সে যে কী সুখের গাইত গান,
ঘুম ঘুম আঁখি আসিত মুদিয়া
      বিভল হইয়া যাইত প্রাণ!
 
[কত] যে সুখের কল্পনা আহা
      আঁকিতাম মনে মনে
[সা] রাটি জীবন কাটাইব যেন
 
              ...         
তখন কি সখা জানিতাম মনে
      পৃথিবী কবির নহে
কল্পনা আর যতই প্রবল
      ততই সে দুখ সহে!
 
এমন পৃথিবী, শোভার আকর
      পাখি হেথা করে গান
কাননে কাননে কুসুম ফুটিয়া
      পরিমল করে দান!
 
আকাশে হেথায় উঠে গো তারকা
      উঠে সুধাকর, রবি,
বরন বরন জলদ দেখিছে
      নদীজলে মুখছবি,
এমন পৃথিবী এও কারাগার
      কবির মনের কাছে!
যে দিকে নয়ন ফিরাইতে যায়
      সীমায় আটক আছে!
তাই [যে] গো সখা মনে মনে আমি
      গড়েছি একটি বন,
সারাদিন সেথা ফুটে আছে ফুল,
      গাইছে বিহগগণ!
আপনার ভাবে হইয়া পাগল
      রাতদিন সুখে আছি গো সেথা
বিজন কাননে পাখির মতন
      বিজনে গাইয়া মনের ব্যথা!
কতদিন পরে পেয়েছি তোমারে,
      ভুলেছি মরমজ্বালা;
দুজনে মিলিয়া সুখের কাননে
      গাঁথিব কুসুমমালা!
দুজনে মিলিয়া পূরণিমা রাতে
      গাইব সুখের গান
যমুনা পুলিনে করিব দুজনে
      সুখ নিশা অবসান,
আমার এ মন সঁপিয়া তোমারে
      লইব তোমার মন
হৃদয়ের খেলা খেলিয়া খেলিয়া
      কাটাইব সারাক্ষণ!
এইরূপে সখা কবিতার কোলে
      পোহায়ে যাইবে প্রাণ
সুখের স্বপন দেখিয়া দেখিয়া
      গাহিয়া সুখের গান।
<|endoftext|>
<|startoftext|>


এসো এসো এই বুকে নিবাসে তোমার,
যূথভ্রষ্ট বাণবিদ্ধ হরিণী আমার,
এইখানে বিরাজিছে সেই চির হাসি,
আঁধারিতে পারিবে না তাহা মেঘরাশি।
এই হস্ত এ হৃদয় চিরকাল মতো
তোমার, তোমারি কাজে রহিবে গো রত!
কিসের সে চিরস্থায়ী ভালোবাসা তবে,
গৌরবে কলঙ্কে যাহা সমান না রবে?
জানি না, জানিতে আমি চাহি না, চাহি না,
ও হৃদয়ে এক তিল দোষ আছে কিনা,
ভালোবাসি তোমারেই এই শুধু জানি,
তাই হলে হল, আর কিছু নাহি মানি।
দেবতা সুখের দিনে বলেছ আমায়,
বিপদে দেবতা সম রক্ষিব তোমায়,
অগ্নিময় পথ দিয়া যাব তব সাথে,
রক্ষিব, মরিব কিংবা তোমারি পশ্চাতে।
<|endoftext|>
<|startoftext|>


এসো এসো ভ্রাতৃগণ! সরল অন্তরে
        সরল প্রীতির ভরে
        সবে মিলি পরস্পরে
আলিঙ্গন করি আজ বহুদিন পরে।
এসেছে জাতীয় মেলা ভারতভূষণ,
        ভারত সমাজে তবে
        হৃদয় খুলিয়া সবে
এসো এসো এসো করি প্রিয়সম্ভাষণ।
দূর করো আত্মভেদ বিপদ-অঙ্কুর,
        দূর করো মলিনতা
        বিলাসিতা অলসতা,
হীনতা ক্ষীণতা দোষ করো সবে দূর।
ভীরুতা বঙ্গীয়জন-কলঙ্ক-প্রধান --
        সে-কলঙ্ক দূর করো,
        সাহসিক তেজ ধরো,
স্বকার্যকুশল হও হয়ে একতান।
হল না কিছুই করা যা করিতে এলে --
        এই দেখো হিন্দুমেলা,
        তবে কেন কর হেলা?
কী হবে কী হবে আর তুচ্ছ খেলা খেলে?
সাগরের স্রোতসম যাইছে সময়।
        তুচ্ছ কাজে কেন রও,
        স্বদেশহিতৈষী হও --
স্বদেশের জনগণে দাও রে অভয়।
নাহি আর জননীর পূর্বসুতগণ --
        হরিশ্চন্দ্র যুধিষ্ঠির
        ভীষ্ম দ্রোণ কর্ণ বীর,
অনন্তজলধিতলে হয়েছে মগন।
 
নাহি সেই রাম আদি সম্রাট প্রাচীন,
        বিক্রম-আদিত্যরাজ,
        কালিদাস কবিরাজ,
পরাশর পারাশর পণ্ডিত প্রবীণ।
সকলেই জল বায়ু তেজ মৃত্তিকায়
        মিশাইয়া নিজদেহ
        অনন্ত ব্রহ্মের গেহ
পশেছে কীর্তিরে শুধু রাখিয়ে ধরায়।
আদরে সে প্রিয় সখী আচ্ছাদি গগনে
        সে লোকবিশ্রুত নাম
        সে বিশ্ববিজয়ী ধাম
নির্ঘোষে ঘুষিছে সদা অখিল ভুবনে।
যবনের রাজ্যকালে কীর্তির আধার
        চিতোর-নগর নাম
        অতুলবীরত্বধাম,
কেমন ছিল রে মনে ভাবো একবার।
এইরূপ কত শত নগর প্রাচীন
        সুকীর্তি-তপন-করে
        ভারত উজ্জ্বল ক'রে
অনন্ত কালের গর্ভে হয়েছে বিলীন।
নাহি সেই ভারতের একতা-বিভব,
        পাষাণ বাঁধিয়া গলে
        সকলের পদতলে
লুটাইছে আর্যগণ হইয়া নীরব।
গেল, হায়, সব সুখ অভাগী মাতার --
        ছিল যত মনোআশা
        নিল কাল সর্বনাশা,
প্রসন্ন বদন হল বিষণ্ণ তাঁহার।
কী আর হইবে মাতা খুলিয়া বদন।
        দীপ্তভানু অস্ত গেল,
        এবে কালরাত্রি এল,বসনে আবরি মুখ কাঁদো সর্বক্ষণ।
বিশাল অপার সিন্ধু, গভীর নিস্বনে
        যেখানে যেখানে যাও
        কাঁদিতে কাঁদিতে গাও --
ডুবিল ভারতরবি অনন্ত জীবনে।
সুবিখ্যাত গৌড় যেই বঙ্গের রতন --
        তার কীর্তিপ্রতিভায়
        খ্যাতাপন্ন এ ধরায়
হয়েছিল একদিন বঙ্গবাসিগণ।
গেল সে বঙ্গের জ্যোতিঃ কিছুকাল পরে --
        কোনো চিহ্ন নাহি তার,
        পরিয়া হীনতাহার,
ডুবিয়াছে এবে বঙ্গ কলঙ্কসাগরে।
হিন্দুজনভ্রাতৃগণ! করি হে বিনয় --
        একতা উৎসাহ ধরো,
        জাতীয় উন্নতি করো,
ঘুষুক ভুবনে সবে ভারতের জয়।
জগদীশ! তুমি, নাথ, নিত্য-নিরাময়
        করো কৃপা বিতরণ,
        অধিবাসিজনগণ,
করুক উন্নতি -- হোক্‌ ভারতের জয়!
<|endoftext|>
<|startoftext|>


"এসো মোর কাছে'
         শুকতারা গাহে গান।
প্রদীপের শিখা  
        নিবে চ'লে গেল,
                মানিল সে আহ্বান।
<|endoftext|>
<|startoftext|>


এসো সখি, এসো মোর কাছে,
                       কথা এক শুধাবার আছে!
          চেয়ে তব মুখপানে ব'সে এই ঠাঁই--
          প্রতিদিন যত গান তোমারে শুনাই,
          বুঝিতে কি পার সখি কেন যে তা গাই?
          শুধু কি তা পশে কানে? কথাগুলি তার
          কোথা হতে উঠিতেছে ভাবো একবার?
                       বুঝ না কি হৃদয়ের
                                 কোন্‌খানে শেল ফুটে
                       তবে প্রতি কথাগুলি
                                 আর্তনাদ করি উঠে!
          যখন নয়নে উঠে বিন্দু অশ্রুজল,
          তখন কি তাই তুই দেখিস কেবল?
দেখ না কি কী সমুদ্র হৃদয়েতে উথলিছে,
শুধু কণামাত্র তার আঁখিপ্রান্তে বিগলিছে!
          যখন একটি শুধু উঠে রে নিশ্বাস,
          তখন কি তাই শুধু শুনিবারে পাস?
শুনিস না কী ঝটিকা হৃদয়ে বেড়ায় ছুটে
          একটি উচ্ছ্বাস শুধু বাহিরেতে ফুটে!
          যে কথাটি বলি আমি শোনো শুধু তাই?
          শোনো না কি যত কথা বলা হইল না?
                       যত কথা বলিবারে চাই?
                   আমি কি শুনাই গান
                   ভালো মন্দ করিতে বিচার?
          যবে এ নয়ন হতে বহে অশ্রুধার--
                   শুধু কি রে দেখিবি তখন
          সে অশ্রু উজ্জ্বল কি না হীরার মতন?
আমার এ গান তোরে যখন শুনাই
নিন্দা বা প্রশংসা আমি কিছু নাহি চাই--
                       যে হৃদি দিয়েছি তোরে
          তাই তোরে দেখাবারে চাই,
          তারি ভাষা বুঝাবারে চাই,
          তারি ব্যথা জানাবারে চাই,
                       আর কিবা চাই?
          সেই হৃদি দেখিলি যখন,
          তারি ভাষা বুঝিলি যখন,
          তারি ব্যথা জানিলি যখন
  তখন একটি বিন্দু অশ্রুবারি চাই!
          (আর কিবা চাই! )
          আয় সখি কাছে মোর আয়,
          কথা এক শুধাব তোমায়--
  এত গান শুনালেম এত অনুরাগে
          কথা তার বুকে কি লো লাগে?
          একটি নিশ্বাস কি লো জাগে?
  কথা শুধু শুনিয়া কি যাস?
          ভালো মন্দ বুঝিস কেবল?
          প্রাণের ভিতর হতে
          উঠে না একটি অশ্রুজল?
<|endoftext|>
<|startoftext|>


এসো হে এসো, সজল ঘন,
           বাদলবরিষনে--
বিপুল তব শ্যামল স্নেহে
           এসো হে এ জীবনে।
                    এসো হে গিরিশিখর চুমি,
                    ছায়ায় ঘিরি কাননভূমি--
                    গগন ছেয়ে এসো হে তুমি
                               গভীর গরজনে।
 
ব্যথিয়ে উঠে নীপের বন
           পুলকভরা ফুলে।
উছলি উঠে কলরোদন
           নদীর কূলে কূলে।
                    এসো হে এসো হৃদয়ভরা,
                    এসো হে এসো পিপাসা-হরা,
                    এসো হে আঁখি-শীতল-করা
                               ঘনায়ে এসো মনে।
<|endoftext|>
<|startoftext|>


এসো, ছেড়ে এসো, সখী, কুসুমশয়ন।
বাজুক কঠিন মাটি চরণের তলে।
কত আর করিবে গো বসিয়া বিরলে
আকাশকুসুমবনে স্বপন চয়ন।
দেখো ওই দূর হতে আসিছে ঝটিকা,
স্বপ্নরাজ্য ভেসে যাবে খর অশ্রুজলে।
দেবতার বিদ্যুতের অভিশাপশিখা
দহিবে আঁধার নিদ্রা বিমল অনলে।
চলো গিয়ে থাকি দোঁহে মানবের সাথে,
সুখ দুঃখ লয়ে সবে গাঁথিছে আলয়--
হাসি কান্না ভাগ করি ধরি হাতে হাতে
সংসারসংশয়রাত্রি রহিব নির্ভয়।
সুখরৌদ্রমরীচিকা নহে বাসস্থান,
মিলায় মিলায় বলি ভয়ে কাঁপে প্রাণ।
<|endoftext|>
<|startoftext|>


এসো, বসন্ত, এসো আজ তুমি
আমারও দুয়ারে এসো।
ফুল তোলা নাই, ভাঙা আয়োজন,
নিবে গেছে দীপ, শূন্য আসন,
আমার ঘরের শ্রীহীন মলিন
দীনতা দেখিয়া হেসো।
তবু, বসন্ত, তবু আজ তুমি
আমারও দুয়ারে এসো।
আজিকে আমার সব বাতায়ন
রয়েছে, রয়েছে খোলা।
বাধাহীন দিন পড়ে আছে আজ,
নাই কোনো আশা, নাই কোনো কাজ,
আপনা-আপনি দক্ষিণবায়ে
দুলিছে চিত্তদোলা,
শূন্য ঘরে সব বাতায়ন
আজিকে রয়েছে খোলা।
কত দিবসের হাসি ও কান্না
হেথা হয়ে গেছে সারা।
ছাড়া পাক তারা তোমার আকাশে,
নিশ্বাস পাক তোমার বাতাসে,
নব নব রূপে লভুক জন্ম
বকুলে চাঁপায় তারা।
গত দিবসের হাসি ও কান্না
যত হয়ে গেছে সারা।
আমার বক্ষে বেদনার মাঝে
করো তব উৎসব।
আনো তব হাসি, আনো তব বাঁশি,
ফুলপল্লব আনো রাশি রাশি,
ফিরিয়া ফিরিয়া গান গেয়ে যাক
যত পাখি আছে সব।
বেদনা আমার ধ্বনিত করিয়া
করো তব উৎসব।
সেই কলরবে অন্তর-মাঝে
পাব, পাব আমি সাড়া।
দ্যুলোকে ভূলোকে বাঁধি এক দল
তোমরা করিবে যবে কোলাহল,
হাসিতে হাসিতে মরণের দ্বারে
বারে বারে দিবে নাড়া
সেই কলরবে অন্তর-মাঝে
পাব, পাব আমি সাড়া।
<|endoftext|>
<|startoftext|>


ঐ আসে ঐ  অতি ভৈরব  হরষে
জলসিঞ্চিত ক্ষিতিসৌরভরভসে
         ঘনগৌরবে নবযৌবনা বরষা
             শ্যামগম্ভীর সরসা।
গুরুগর্জনে নীল অরণ্য শিহরে,
উতলা কলাপী কেকাকলরবে বিহরে।
             নিখিলচিত্তহরষা
ঘনগৌরবে আসিছে মত্ত বরষা।
 
কোথা তোরা অয়ি তরুণী পথিকললনা,
জনপদবধূ তড়িৎচকিতনয়না,
         মালতীমালিনী কোথা প্রিয়পরিচারিকা,
             কোথা তোরা অভিসারিকা!
ঘনবনতলে এসো ঘননীলবসনা,
ললিত নৃত্যে বাজুক স্বর্ণরশনা,
             আনো বীণা মনোহারিকা।
         কোথা বিরহিণী, কোথা তোরা অভিসারিকা!
 
আনো মৃদঙ্গ, মুরজ, মুরলী মধুরা,
বাজাও শঙ্খ, হুলুরব করো বধূরা--
         এসেছে বরষা, ওগো নব-অনুরাগিণী,
             ওগো প্রিয়সুখভাগিনী!
কুঞ্জকুটিরে, অয়ি ভাবাকুললোচনা,
ভূর্জপাতায় নব গীত করো রচনা
             মেঘমল্লার-রাগিণী।
         এসেছে বরষা, ওগো নব-অনুরাগিণী!
 
কেতকীকেশরে কেশপাশ করো সুরভি,
ক্ষীণ কটিতটে গাঁথি লয়ে পরো করবী,
         কদম্বরেণু বিছাইয়া দাও শয়নে,
             অঞ্জন আঁকো নয়নে।
তালে তালে দুটি কঙ্কণ কনকনিয়া
ভবনশিখীরে নাচাও গনিয়া গনিয়া
             স্মিতবিকশিত বয়নে,
কদম্বরেণু বিছাইয়া ফুলশয়নে।
 
স্নিগ্ধসজল মেঘকজ্জল দিবসে
বিবশ প্রহর অচল অলস আবেশে,
         শশীতারাহীনা অন্ধতামসী যামিনী--
             কোথা তোরা পুরকামিনী!
আজিকে দুয়ার রুদ্ধ ভবনে ভবনে,
জনহীন পথ কাঁদিছে ক্ষুব্ধ পবনে,
             চমকে দীপ্ত দামিনী--
         শূন্যশয়নে কোথা জাগে পুরকামিনী!
 
যূথীপরিমল আসিছে সজল সমীরে,
ডাকিছে দাদুরী তমালকুঞ্জতিমিরে,
         জাগো সহচরী, আজিকার নিশি ভুলো না--
             নীপশাখে বাঁধো ঝুলনা।
কুসুমপরাগ ঝরিবে ঝলকে ঝলকে,
অধরে অধরে মিলন অলকে অলকে--
             কোথা পুলকের তুলনা।
নীপশাখে সখী ফুলডোরে বাঁধো ঝুলনা।
 
এসেছে বরষা, এসেছে নবীনা বরষা,
গগন ভরিয়া এসেছে ভুবনভরসা--
         দুলিছে পবনে সনসন বনবীথিকা,
             গীতিময় তরুলতিকা।
শতেক যুগের কবিদলে মিলি আকাশে
ধ্বনিয়া তুলিছে মত্তমদির বাতাসে
             শতেক যুগের গীতিকা--
         শতশতগীতমুখরিত বনবীথিকা।
<|endoftext|>
<|startoftext|>


ঐ মহামানব আসে;
দিকে দিকে রোমাঞ্চ লাগে
মর্ত্যধূলির ঘাসে ঘাসে।
সুরলোকে বেজে উঠে শঙ্খ,
নরলোকে বাজে জয়ডঙ্ক--
এল মহাজন্মের লগ্ন।
আজি অমারাত্রির দুর্গতোরণ যত
ধূলিতলে হয়ে গেল ভগ্ন।
উদয়শিখরে জাগে মাভৈঃ মাভৈঃ রব
নব জীবনের আশ্বাসে।
জয় জয় জয় রে মানব-অভ্যুদয়,
মন্দ্রি উঠিল মহাকাশে।
<|endoftext|>
<|startoftext|>


ঐ যে রাতের তারা
                      জানিস কি, মা, কারা?
সারাটিখন ঘুম না জানে
চেয়ে থাকে মাটির পানে
          যেন কেমনধারা!
আমার যেমন নেইকো ডানা,
আকাশপানে উড়তে মানা,
          মনটা কেমন করে,
তেমনি ওদের পা নেই বলে
পারে না যে আসতে চলে
          এই পৃথিবীর 'পরে।
সকালে যে নদীর বাঁকে
জল নিতে যাস কলসী কাঁখে
          শজনেতলার ঘাটে
সেথায় ওদের আকাশ থেকে
আপন ছায়া দেখে দেখে
          সারা পহর কাটে।
ভাবে ওরা চেয়ে চেয়ে,
হতেম যদি গাঁয়ের মেয়ে
          তবে সকালসাঁজে
কলসীখানি ধরে বুকে
সাঁতরে নিতেম মনের সুখে
          ভরা নদীর মাঝে।
আর আমাদের ছাতের কোণে
তাকায়, যেথা গভীর বনে
          রাক্ষসদের ঘরে
রাজকন্যা ঘুমিয়ে থাকে,
সোনার কাঠি ছুঁইয়ে তাকে
          জাগাই শয্যা 'পরে।
ভাবে ওরা, আকাশ ফেলে
হত যদি তোমার ছেলে,
          এইখানে এই ছাতে
দিন কাটাত খেলায় খেলায়
তার পরে সেই রাতের বেলায়
          ঘুমোত তোর সাথে।
যেদিন আমি নিষুত রাতে
হঠাৎ উঠি বিছানাতে
          স্বপন থেকে জেগে'
জানলা দিয়ে দেখি চেয়ে
তারাগুলি আকাশ ছেয়ে
          ঝাপসা আছে মেঘে!
বসে বসে ক্ষণে ক্ষণে
সেদিন আমার হয় যে মনে
          ওদের স্বপ্ন বলে।
অন্ধকারের ঘুম লাগে যেই
ওরা আসে সেই পহরেই,
          ভোর বেলা যায় চলে।
আঁধার রাতি অন্ধ ও যে,
দেখতে না পায়, আলো খোঁজে,
          সবই হারিয়ে ফেলে।
তাই আকাশে মাদুর পেতে
সমস্তখন স্বপনেতে
          দেখা-দেখা খেলে।
<|endoftext|>
<|startoftext|>


ঐ যেখানে শিরীষ গাছে
          ঝুরু-ঝুরু কচি পাতার নাচে
                   ঘাসের 'পরে ছায়াখানি কাঁপায় থরথর
                       ঝরা ফুলের গন্ধে ভরভর--
          ঐখানে মোর পোষা হরিণ চরত আপন মনে
                   হেনা-বেড়ার কোণে
          শীতের রোদে সারা সকালবেলা।
                   তারি সঙ্গে করত খেলা
                       পাহাড়-থেকে-আনা
          ঘন রাঙা রোঁয়ায় ঢাকা একটি কুকুরছানা।
                   যেন তারা দুই বিদেশের দুটি ছেলে
মিলেছে এক পাঠশালাতে, একসাথে তাই বেড়ায় হেসে খেলে।
          হাটের দিনে পথের কত লোকে
         বেড়ার কাছে দাঁড়িয়ে যেত, দেখত অবাক-চোখে।
 
          ফাগুন মাসে জাগল পাগল দখিন হাওয়া,
শিউরে ওঠে আকাশ যেন কোন্‌ প্রেমিকের রঙিন-চিঠি-পাওয়া
                   শালের বনে ফুলের মাতন হল শুরু,
          পাতায় পাতায় ঘাসে ঘাসে লাগল কাঁপন দুরুদুরু।
         হরিণ যে কার উদাস-করা বাণী
                   হঠাৎ কখন শুনতে পেলে আমরা তা কি জানি।
                       তাই যে কালো চোখের কোণে
                        চাউনি তাহার উতল হল অকারণে;
                                 তাই সে থেকে থেকে
                                  হঠাৎ আপন ছায়া দেখে
                                      চমকে দাঁড়ায় বেঁকে।
 
                       একদা এক বিকালবেলায়
আমলকীবন অধীর যখন ঝিকিমিকি আলোর খেলায়,
          তপ্ত হাওয়া ব্যথিয়ে ওঠে আমের বোলের বাসে,
মাঠের পরে মাঠ হয়ে পার ছুটল হরিণ নিরুদ্দেশের আশে।
          সম্মুখে তার জীবনমরণ সকল একাকার,
                   অজানিতের ভয় কিছু নেই আর।
 
                       ভেবেছিলেম আঁধার হলে পরে
                              ফিরবে ঘরে
                       চেনা হাতের আদর পাবার তরে।
                        কুকুরছানা বারে বারে এসে
                                 কাছে ঘেঁষে ঘেঁষে         
                       কেঁদে-কেঁদে চোখের চাওয়ায় শুধায় জনে জনে,
"কোথায় গেল, কোথায় গেল, কেন তারে না দেখি অঙ্গনে।"      
          আহার ত্যেজে বেড়ায় সে যে, এল না তার সাথি।
                       আঁধার হল, জ্বলল ঘরে বাতি;
          উঠল তারা; মাঠে-মাঠে নামল নীরব রাতি।
আতুর চোখের প্রশ্ন নিয়ে ফেরে কুকুর বাইরে ঘরে,
                       "নাই সে কেন, যায় কেন সে কাহার তরে।"
 
          কেন যে তা সে-ই কি জানে। গেছে সে যার ডাকে
                       কোনো কালে দেখে নাই যে তাকে
আকাশ হতে, আলোক হতে, নতুন পাতার কাঁচা সবুজ হতে
          দিশাহারা দখিন হাওয়ার স্রোতে
         রক্তে তাহার কেমন এলোমেলো
          কিসের খবর এল।
বুকে যে তার বাজল বাঁশি বহুযুগের ফাগুন-দিনের সুরে--
          কোথায় অনেক দূরে
         রয়েছে তার আপন চেয়ে আরো আপন জন।
          তারেই অন্বেষণ।
         জন্ম হতে আছে যেন মর্মে তারি লেগে,
          আছে যেন ছুটে চলার বেগে,
         আছে যেন চল-চপল চোখের কোণে জেগে।
          কোনো কালে চেনে নাই সে যারে
সেই তো তাহার চেনাশোনার খেলাধুলা ঘোচায় একেবারে।
         আঁধার তারে ডাক দিয়েছে কেঁদে,
          আলোক তারে রাখল না আর বেঁধে।
<|endoftext|>
<|startoftext|>


কই গো প্রকৃতি রানী, দেখি দেখি মুখখানি,
কেন গো বিষাদছায়া রয়েছে অধর ছুঁয়ে
          মুখানি মলিন কেন গো?
এই যে মুহূর্ত আগে হাসিতে ছিলে গো দেখি
পলক না পালটিতে সহসা নেহারি এ কি--
          মরমে বিলীন যেন গো!
কেন তনুখানি ঢাকা শুভ্র কুহেলিকা বাসে
মৃদু বিষাদের ভারে সুধীরে মুদিয়া আসে
          নয়ন-নলিন হেন গো?
 
ওই দেখো চেয়ে দেখো-- একবার চেয়ে দেখো--
চাঁদের অধর দুটি হাসিতে ভাসিয়া যায়!
নিশীথের প্রাণে গিয়া সে হাসি মিশিয়া যায়।
সে হাসির কোলে বসি কানন-গোলাপগুলি
আধো আধো কথা কহে সোহাগেতে দুলি দুলি!
সে হাসির পায়ে পড়ি নদীর লহরীগণ
যার যত কথা আছে বলিতে আকুল মন।
সে হাসির শিশুদুটি লতিকামণ্ডপে গিয়া
আঁধারে ভাবিয়া সারা বাহিরিবে কোথা দিয়া!
সে-হাসি অলসে ঢলি দিগন্তে পড়িয়া নুয়ে,
মেঘের অধরপ্রান্ত একটু রয়েছে ছুঁয়ে।
 
          বলো তুমি কেন তবে
          এমন মলিন রবে?
বিষাদ-স্বপন দেখে হাসির কোলেতে শুয়ে।
          ঘোমটাটি খোলো খোলো
          মুখখানি তোলো তোলো
চাঁদের মুখের পানে চাও একবার!
বলো দেখি কারে হেরি এত হাসি তার!
নিলাজ বসন্ত যবে কুসুমে কুসুমময়
মাতিয়া নিজের রূপে হাসিয়া আকুল হয়,
          মলয় মরমে মরি,
          ফিরে হাহাকার করি--
বনের হৃদয় হতে সৌরভ-উচ্ছ্বাস বয়!
তারে হেরি হয় না সে এমন হরষে ভোর;
কী চোখে দেখেছে চাঁদ ওই মুখখানি তোর!
          তুই তবু কেন কেন
          দারুণ বিরাগে যেন
চাস নে চাঁদের হাসি চাঁদের আদর!
          নাই তোর ফুলবাস,
          নাইক প্রেমের হাস,
পাপিয়া আড়ালে বসি শুনায় না প্রেমগান!
          কী দুখেতে উদাসিনী
          যৌবনেতে সন্ন্যাসিনী!
কাহার ধেয়ানে মগ্ন শুভ্র বস্ত্র পরিধান?
 
এক-কালে ছিল তোর কুসুমিত মধুমাস--
হৃদয়ে ফুটিত তোর অজস্র ফুলের রাশ;
          যৌবন-উচ্ছ্বাসে ভোর
          প্রাণের সুরভি তোর
পথিক সমীরে সব দিলি তুই বিলাইয়া!
          শেষে গ্রীষ্মতাপে জ্বলি
          শুকাইল ফুল-কলি,
সর্বস্ব যাহারে দিলি সেও গেল পলাইয়া!
চেতনা পাইয়া শেষে হইয়া সর্বস্ব-হারা
সারাটি বরষা তুই কাঁদিয়া হইলি সারা!
এত দিন পরে বুঝি শুকাইল অশ্রুধারা!
আজ বুঝি মনে মনে করিলি দারুণ পণ
যোগিনী হইবি তুই পাষাণে বাঁধিবি মন!
বসন্তের ছেলেখেলা ভালো নাহি লাগে আর--
চপল চঞ্চল হাসি ফুলময় অলংকার!
এখন যে হাসি হাসো আজি বিরাগের দিন,
শুভ্র শান্ত সুবিমল বাসনা-লালসাহীন।
          এত যে করিলি পণ
          তবুও তো ক্ষণে ক্ষণ
সে দিনের স্মৃতিছায়া হৃদয়ে বেড়ায় ভাসি।
          প্রশান্ত মুখের 'পরে
          কুহেলিকা ছায়া পড়ে--
ভাবনার মেঘ উঠে সহসা আলোক নাশি--
          মুহূর্তে কিসের লাগি
          আবার উঠিস জাগি
আবার অধরে ফুটে সেই সে পুরানো হাসি!
 
ঘুমায়ে পড়িস যবে বিহ্বল রজনীশেষে,
অতি মৃদু পা টিপিয়া উষা আসে হেসে হেসে,
অতিশয় সাবধানে দুইটি আঙুল দিয়া
কুয়াশা-ঘোমটা তোর দেয় ধীরে সরাইয়া!
অমনি তরুণ রবি পাশে আসি মৃদুগতি
মুদিত নয়ন তোর চুমে ধীরে ধীরে অতি!
          শিহরিয়া কাঁপি উঠি
          মেলিস নয়ন দুটি,
রাঙা হয়ে ওঠে তোর কপোল-কুসুমদল
শরমে আকুল ঝরে শিশির-নয়নজল!
 
সুদূর আলয় হতে তাড়াতাড়ি খেলা ভুলি
মাঝে মাঝে ছুটে আসে দুদণ্ডের মেঘগুলি।
চমকি দাঁড়ায়ে থাকে, ওই মুখপানে চায়,
কাঁদিয়া কাঁদিয়া শেষে কাঁদিয়া মরিয়া যায়!
কিসের বিরাগ এত, কী তপে আছিস ভোর!
          এত করে সেধে সেধে
          এত করে কেঁদে কেঁদে
যোগিনী, কিছুতে তবু ভাঙিবে না পণ তোর?
যোগিনী, কিছুতে কি রে ফিরিবে না মন তোর?
<|endoftext|>
<|startoftext|>


কখন ঘুমিয়েছিনু,
জেগে উঠে দেখিলাম--
কমলালেবুর ঝুড়ি
পায়ের কাছেতে
কে গিয়েছে রেখে।
কল্পনায় ডানা মেলে
অনুমান ঘুরে ঘুরে ফিরে
একে একে নানা স্নিগ্ধ নামে।
স্পষ্ট জানি না'ই জানি,
এক অজানারে লয়ে
নানা নাম মিলিল আসিয়া
নানা দিক হতে।
এক নামে সব নাম সত্য হয়ে উঠি
দানের ঘটায়ে দিল
পূর্ণ সার্থকতা।
<|endoftext|>
<|startoftext|>


কখন বসন্ত গেল, এবার হল না গান।
কখন বকুল-মূল                       ছেয়েছিল ঝরা ফুল,
কখন যে ফুল-ফোটা হয়ে গেল অবসান।
কখন বসন্ত গেল এবার হল না গান॥
 
এবার বসন্তে কি রে                   যুঁথীগুলি জাগে নি রে!
অলিকুল গুঞ্জরিয়া করে নি কি মধুপান?
এবার কি সমীরণ                  জাগয় নি ফুলবন,
সাড়া দিয়ে গেল না তো, চলে গেল ম্রিয়মাণ।
কখন বসন্ত গেল, এবার হল না গান॥
 
যতগুলি পাখি ছিল               গেয়ে বুঝি চলে গেল,
সমীরণে মিলে গেল বনের বিলাপ তান।
ভেঙেছে ফুলের মেলা,  চলে গেছে হাসি-খেলা,
এতক্ষণে সন্ধ্যাবেলা জাগিয়া চাহিল প্রাণ।
কখন বসন্ত গেল, এবার হল না গান॥
 
বসন্তের শেষ রাতে               এসেছি রে শূন্য হাতে,
এবার গাঁথি নি মালা, কী তোমারে করি দান।
কাঁদিছে নীরব বাঁশি,                        অধরে মিলায় হাসি,
তোমার নয়নে ভাসে ছলছল অভিমান।
এবার বসন্ত গেল, হল না, হল না গান!
<|endoftext|>
<|startoftext|>


কখনো কখনো কোনো অবসরে
          নিকটে দাঁড়াতে এসে;
"এই যে' বলেই তাকাতেম মুখে,
          "বোসো' বলিতাম হেসে।
দু-চারটে হত সামান্য কথা,
          ঘরের প্রশ্ন কিছু,
গভীর হৃদয় নীরবে রহিত
          হাসিতামাশার পিছু।
কত সে গভীর প্রেম সুনিবিড়,
          অকথিত কত বাণী,
চিরকাল-তরে গিয়েছ যখন
          আজিকে সে কথা জানি।
প্রতি দিবসের তুচ্ছ খেয়ালে
          সামান্য যাওয়া-আসা,
সেটুকু হারালে কতখানি যায়
          খুঁজে নাহি পাই ভাষা।
তব জীবনের বহু সাধনার
          যে পণ্যভারে ভরি
মধ্যদিনের বাতাসে ভাসালে
          তোমার নবীন তরী,
যেমনি তা হোক মনে জানি তার          
          এতটা মূল্য নাই
যার বিনিময়ে পাবে তব স্মৃতি
          আপন নিত্য ঠাঁই--
সেই কথা স্মরি বার বার আজ
          লাগে ধিক্‌কার প্রাণে--
অজানা জনের পরম মূল্য
          নাই কি গো কোনোখানে।
এ অবহেলার বেদনা বোঝাতে
          কোথা হতে খুঁজে আনি
ছুরির আঘাত যেমন সহজ
          তেমন সহজ বাণী।
কারো কবিত্ব, কারো বীরত্ব,
          কারো অর্থের খ্যাতি--
কেহ-বা প্রজার সুহৃদ্‌ সহায়,
          কেহ-বা রাজার জ্ঞাতি--
তুমি আপনার বন্ধুজনেরে
          মাধুর্যে দিতে সাড়া,
ফুরাতে ফুরাতে রবে তবু তাহা
          সকল খ্যাতির বাড়া।
ভরা আষাঢ়ের যে মালতীগুলি
          আনন্দমহিমায়
আপনার দান নিঃশেষ করি
          ধুলায় মিলায়ে যায়--
আকাশে আকাশে বাতাসে তাহারা
          আমাদের চারি পাশে
তোমার বিরহ ছড়ায়ে চলেছে
          সৌরভনিশ্বাসে।
<|endoftext|>
<|startoftext|>


কখনো সাজায় ধূপ
                           কখনো বা মাল্য,
                গ্ল্যাক্সোধারায় মনে
                           এনে দেয় বাল্য।
                সরিষার তেলে দেহ
                           দেয় ক'ষে মাজিয়া।
                নিয়মের ত্রুটি হলে
                           করে ঘোর কাজিয়া--
                কোথা হতে নেমে আসে
                           বকুনির ঝাঁক তার,
                তর্জনী তুলে বলে
                           "ডেকে দেব ডাক্তার'।
                এইমত বসে আছি
                           আরামে ও ব্যারামে
                যেন বোগ্‌দাদে কোন্‌
                           নবাবের হ্যারামে॥
<|endoftext|>
<|startoftext|>


কুজ্‌ঝটিজাল যেই
             সরে গেল মংপু-র
             নীল শৈলের গায়ে
             দেখা দিল রঙপুর।
বহুকেলে জাদুকর, খেলা বহুদিন তার,
আর কোনো দায় নেই, লেশ নেই চিন্তার।
দূর বৎসর-পানে ধ্যানে চাই যদ্‌দূর
দেখি লুকোচুরি খেলে মেঘ আর রোদ্‌দুর।
কত রাজা এল গেল, ম'ল এরই মধ্যে,
লড়েছিল বীর, কবি লিখেছিল পদ্যে।
কত মাথা-কাটাকাটি সভ্যে অসভ্যে,
কত মাথা-ফাটাফাটি সনাতনে নব্যে।
ঐ গাছ চিরদিন যেন শিশু মস্ত,
সূর্য-উদয় দেখে, দেখে তার অস্ত।
ঐ ঢালু গিরিমালা, রুক্ষ ও বন্ধ্যা,
দিন গেলে ওরই 'পরে জপ করে সন্ধ্যা।
নিচে রেখা দেখা যায় ঐ নদী তিস্তার,
কঠোরের স্বপ্নে ও মধুরের বিস্তার।
হেনকালে একদিন বৈশাখী গ্রীষ্মে
টানাপাখা-চলা সেই সেকালের বিশ্বে
রবিঠাকুরের দেখা সেইদিন মাত্তর,
আজি তো বয়স তার কেবল আটাত্তর--
সাতের পিঠের কাছে একফোঁটা শূন্য--
শত শত বরষের ওদের তারুণ্য।
ছোটো আয়ু মানুষের, তবু একি কাণ্ড,
এটুকু সীমায় গড়া মনোব্রহ্মাণ্ড--
কত সুখে দুখে গাঁথা, ইষ্টে অনিষ্টে,
সুন্দর কুৎসিতে, তিক্তে ও মিষ্টে,
কত গৃহ-উৎসবে, কত সভাসজ্জায়,
কত রসে মজ্জিত অস্থি ও মজ্জায়,
ভাষার-নাগাল-ছাড়া কত উপলব্ধি,
ধেয়ানের মন্দিরে আছে তার স্তব্ধি।
অবশেষে একদিন বন্ধন খণ্ডি
অজানা অদৃষ্টের অদৃশ্য গণ্ডি
অন্তিম নিমেষেই হবে উত্তীর্ণ।
তখনি অকস্মাৎ হবে কি বিদীর্ণ
এত রেখা এত রঙে গড়া এই সৃষ্টি,
এত মধু-অঞ্জনে রঞ্জিত দৃষ্টি।
বিধাতা আপন ক্ষতি করে যদি ধার্য
নিজেরই তবিল-ভাঙা হয় তার কার্য,
নিমেষেই নিঃশেষ করি ভরা পাত্র
বেদনা না যদি তার লাগে কিছুমাত্র,
আমারই কী লোকসান যদি হই শূন্য--
শেষক্ষয় হলে কারে কে করিবে ক্ষুণ্ন।
এ জীবনে পাওয়াটারই সীমাহীন মূল্য,
মরণে হারানোটা তো নহে তার তুল্য।
রবিঠাকুরের পালা শেষ হবে সদ্য,
তখনো তো হেথা এক অখণ্ড অদ্য
জাগ্রত রবে চির-দিবসের জন্যে
এই গিরিতটে, এই নীলিম অরণ্যে।
তখনো চলিবে খেলা নাই যার যুক্তি--
বার বার ঢাকা দেওয়া, বার বার মুক্তি।
তখনো এ বিধাতার সুন্দর ভ্রান্তি--
উদাসীন এ আকাশে এ মোহন কান্তি।
<|endoftext|>
<|startoftext|>


কঠিন পাথর কাটি
      মূর্তিকর গড়িছে প্রতিমা।
অসীমের রূপ দিক্‌
      জীবনের বাধাময় সীমা।
<|endoftext|>
<|startoftext|>


  কঠিন শিলা প্রতাপ তাঁর বহে,
             তাহার কাছে পথিক সাবধান।
   প্রীতি তাঁহার কুসুমে ফুটে রহে,
             অনাদরেও করে সে হাসি দান।
<|endoftext|>
<|startoftext|>


কুড়াল কহিল, ভিক্ষা মাগি ওগো শাল,
হাতল নাহিকো, দাও একখানি ডাল।
ডাল নিয়ে হাতল প্রস্তুত হল যেই,
তার পরে ভিক্ষুকের চাওয়া-চিন্তা নেই--
একেবারে গোড়া ঘেঁষে লাগাইল কোপ,
শাল বেচারার হল আদি অন্ত লোপ।
<|endoftext|>
<|startoftext|>


"কড়ি ও কোমল' রচনার পূর্বে কাব্যের ভাষা আমার কাছে ধরা দেয়নি। কাঁচা বয়সে মনের ভাবগুলো নূতনত্বের আবেগ নিয়ে রূপ ধরতে চাচ্ছে, কিন্তু যে উপাদানে তাদেরকে শরীরের বাঁধন দিতে পারত তারই অবস্থা তখন তরল; এইজন্যে ওগুলো হয়েছে ঢেউওআলা জলের উপরকার প্রতিবিম্বের মতো আঁকাবাঁকা; ওরা মূর্ত হয়ে ওঠেনি সুতরাং কাব্যের পদবীতে পৌঁছতে পারেনি। সেইজন্য আমার মত এই যে, কড়ি ও কোমলের পর থেকেই আমার কাব্যরচনা ভালো মন্দ সব-কিছু নিয়ে একটা স্পষ্ট সৃষ্টির ধারা অবলম্বন করেছে।
 
প্রভাতসংগীতে যে অবস্থায় আমার প্রথম বিকাশোন্মুখ মন অপরিণত ভাবনা নিয়ে অপরিস্ফুট রচনায় প্রবৃত্ত হয়েছিল, তার কথা আজও আমার মনে আছে। তার পূর্বে সন্ধ্যাসংগীতের পর্বে আমার মনে কেবলমাত্র হৃদয়বেগের গদ্‌গদভাষী আন্দোলন চলছিল। প্রভাতসংগীতের ঋতুতে আপনা-আপনি দেখা দিতে আরম্ভ করেছে একটা-আধটা মননের রূপ, অর্থাৎ ফুল নয় সে, ফসলের পালা, সেও অশিক্ষিত বিনা চাষের জমিতে।
 
সেই সময়কার কথা মনে পড়ছে যখন কোথা থেকে কতকগুলো মত মনের অন্দর-মহলে জেগে উঠে সদরের দরজায় ধাক্কা দিচ্ছিল। ঐগুলোর নাম--অনন্ত জীবন, অনন্ত মরণ, প্রতিধ্বনি। "অনন্ত জীবন' বলতে আমার মনে এই একটা ভাব এসেছিল--বিশ্বজগতে আসা এবং যাওয়া দুটোই থাকারই অন্তর্গত, ঢেউয়ের মতো আলোতে ওঠা এবং অন্ধকারে নামা। ক্ষণে ক্ষণে হাঁ এবং ক্ষণে ক্ষণে না নিয়ে এই জগৎ নয়, বিশ্বচরাচর গোচর-অগোচর নিরবচ্ছিন্ন মালা গাঁথা। এই ভাবনাটা ভিতরে ভিতরে মনকে খুব দোলা দিয়েছিল। নিজের অন্তরের দিকে চেয়ে একটা ধারণা আমার মধ্যে জেগে উঠেছিল যে, আমার প্রতি মুহূর্তের সমস্ত ভালোমন্দ, আমার প্রতি দিনের সুখদু:খের সমস্ত অভিজ্ঞতা চিরকালের মতো অনবরত একটা সৃষ্টিরূপ ধরছে, প্রকাশ-অপ্রকাশের নিত্য ওঠাপড়া নিয়ে যে সৃষ্টির স্বরূপ। এই কথাটা ভাবতে ভাবতেই মনে হল, মৃত্যু তা হলে কী। এক রকম করে তার উত্তর এসেছিল এই যে, জীবন সব-কিছুকে রাখে আর মৃত্য সব-কিছুকে চালায়। প্রতি মুহূর্তেই মরছি আমি, আর সেই মরার ভিতর দিয়েই আমি বাঁচার রাস্তায় এগোচ্ছি, যেন আমার মধ্যে সেলাইয়ের কাজ চলছে-- গাঁথা পড়ছে অতীত, ভবিষ্যৎ, বর্তমান। মুহূর্তকালীন মৃত্যুপরম্পরা দিয়ে মর্ত্যজীবন এই যেমন বেড়ে চলেছে প্রবালদ্বীপের মতো, তেমনি মৃত্যুর পর মৃত্যু আমাকে দিয়ে লোক-লোকান্তরের অভিজ্ঞতার জাল বিস্তার করে চলবে--আমার চেতনার সূত্রটিকে মৃত্যু এক-এক ফোঁড়ে এক-এক লোককে সম্বন্ধসূত্রে গাঁথবে। মনে আছে, এই চিন্তায় আমার মনকে খুব আনন্দ দিয়েছিল। "প্রতিধ্বনি' কবিতা লিখেছিলুম যখন প্রথম গিয়েছিলুম দার্জিলিঙে। যে ভাবে তখন আমাকে আবিষ্ট করেছিল সেটা এই যে-- বিশ্বসৃষ্টি হচ্ছে একটা ধ্বনি, আর সে প্রতিধ্বনিরূপে আমাকে মুগ্ধ করছে, ক্ষুব্ধ করছে, আমাকে জাগিয়ে রাখছে, সেই সুন্দর, সেই ভীষণ। সৃষ্টির সমস্ত গতিপ্রবাহ নিত্যই একটা কোন্‌ কেন্দ্রস্থলে গিয়ে পড়ছে আর সেখান থেকে প্রতিধ্বনিরূপে নির্ঝরিত হচ্ছে আলো হয়ে, রূপ হয়ে, ধ্বনি হয়ে। এই ভাবগুলো যদিও অস্পষ্ট তবু আমার মনের মধ্যে খুব প্রবল হয়ে  আন্দোলিত হচ্ছিল, মুখে মুখে কোনো কোনো বন্ধুর সঙ্গে আলোচনা করেছি। কিন্তু এ-সকল ভাবনা তখন কী গদ্যে কী পদ্যে আলোচনা করবার সময় হয়নি, তখনো পাইনি ভাষাভারতীয় প্রসাদ। তাই বলে রাখছি, প্রভাতসংগীতে এ-সমস্ত লেখার আর-কোনো মূল্য যদি থাকে, সে ষোলো-আনা সাহিত্যিক মূল্য নয়। 
<|endoftext|>
<|startoftext|>


কণ্ঠে ভরি নাম নিল,
          গান নিল মীরা--
         কণ্ঠ হতে ফেলে দিল
          মোতিমালা হীরা।
         মুখে বাণী শুনি না যে,
         মনে মনে সুর বাজে,
          বাজে তার শিরা উপশিরা।
         শান্তি তার দেহেমনে,
         শান্তি তার দু নয়নে--
          একতারা সংগীতে অধীরা।
<|endoftext|>
<|startoftext|>


কত অজানারে জানাইলে তুমি,
                               কত ঘরে দিলে ঠাঁই--
দূরকে করিলে নিকট, বন্ধু,
                               পরকে করিলে ভাই।
                    পুরানো আবাস ছেড়ে যাই তবে
                         মনে ভেবে মরি কী জানি কী হবে,
                         নূতনের মাঝে তুমি পুরাতন
                                             সে কথা যে ভুলে যাই।
দূরকে করিলে নিকট, বন্ধু,
                                             পরকে করিলে ভাই।
 
জীবনে মরণে নিখিল ভুবনে
              যখনি যেখানে লবে,
চিরজনমের পরিচিত ওহে,
              তুমিই চিনাবে সবে।
                               তোমারে জানিলে নাহি কেহ পর,
                               নাহি কোনো মানা, নাহি কোনো ডর;
                               সবারে মিলায়ে তুমি জাগিতেছ,
                                             দেখা যেন সদা পাই।
দূরকে করিলে নিকট, বন্ধু,
                                             পরকে করিলে ভাই।
 
<|endoftext|>
<|startoftext|>


কত দিবা কত বিভাবরী
কত নদী নদে  লক্ষ স্রোতের
          মাঝখানে এক পথ ধরি,
          কত ঘাটে ঘাটে  লাগায়ে,
          কত সারিগান  জাগায়ে,
কত অঘ্রানে  নব নব ধানে
          কতবার কত বোঝা ভরি
          কর্ণধার হে কর্ণধার,
          বেচে কিনে কত স্বর্ণভার
কোন্‌ গ্রামে আজ   সাধিতে কী কাজ
          বাঁধিয়া ধরিলে তব তরী।
 
          হেথা বিকিকিনি  কার হাটে।
কেন এত ত্বরা  লইয়া পসরা,
          ছুটে চলে এরা কোন্‌ বাটে।
          শুন গো থাকিয়া  থাকিয়া
          বোঝা লয়ে যায়  হাঁকিয়া,
সে করুণ স্বরে    মন কী যে করে--
          কী ভেবে আমার  দিন কাটে।
          কর্ণধার হে কর্ণধার,
          বেচে কিনে লও  স্বর্ণভার--
হেথা কারা রয়   লহো পরিচয়,
          কারা আসে যায়  এই ঘাটে।
 
          যেথা হতে যাই, যাই কেঁদে।
এমনটি আর  পাব কি আবার
          সরে না যে মন  সেই খেদে।
          সে-সব কাঁদন ভুলালে,
          কী দোলায় প্রাণ  দুলালে।
হোথা যারা তীরে  আনমনে ফিরে
          আমি তাহাদের মরি সেধে।
          কর্ণধার হে  কর্ণধার,
          বেচে কিনে লও  স্বর্ণভার।
এই হাটে নামি  দেখে লব আমি--
          এক বেলা তরী রাখো বেঁধে।
 
          গান ধর তুমি কোন্‌ সুরে।
মনে পড়ে যায়  দূর হতে এনু,
          যেতে হবে পুন কোন্‌ দূরে।
          শুনে মনে পড়ে,  দুজনে
          খেলেছি সজনে  বিজনে,
সে যে কত দেশ  নাহি তার শেষ--
          সে যে কতকাল  এনু ঘুরে।
          কর্ণধার হে  কর্ণধার,
          বেচে কিনে লও  স্বর্ণভার।
বাজিয়াছে শাঁখ,  পড়িয়াছে ডাক
          সে কোন্‌ অচেনা  রাজপুরে।
<|endoftext|>
<|startoftext|>


কত ধৈর্য ধরি
ছিলে কাছে দিবসশর্বরী।
                       তব পদ-অঙ্কনগুলিরে
কতবার দিয়ে গেছ মোর ভাগ্যপথের ধূলিরে।
                                      আজ যবে
                                 দূরে যেতে হবে
                                      তোমারে করিয়া যাব দান
                                                তব জয়গান।
কতবার ব্যর্থ আয়োজনে
                                      এ জীবনে
হোমাগ্নি উঠেনি জ্বলি,
                                      শূন্যে গেছে চলি
                       হতাশ্বাস ধূমের কুণ্ডলী।
                       কতবার ক্ষণিকের শিখা
                                 আঁকিয়াছে ক্ষীণ টিকা
                       নিশ্চেতন নিশীথের ভালে।
লুপ্ত হয়ে গেছে তাহা চিহ্নহীন কালে।
এবার তোমার আগমন
                                 হোমহুতাশন
                                      জ্বেলেছে গৌরবে।
                       যজ্ঞ মোর ধন্য হবে।
          আমার আহুতি দিনশেষে
করিলাম সমর্পণ তোমার উদ্দেশে।
          লহো এ প্রণাম--
                                 জীবনের পূর্ণ পরিণাম।
                                                এ প্রণতি'-পরে
স্পর্শ রাখো স্নেহভরে।
          তোমার ঐশ্বর্য-মাঝে
সিংহাসন যেথায় বিরাজে,
                                 করিয়ো আহ্বান,
সেথা এ প্রণতি মোর পায় যেন স্থান।
<|endoftext|>
<|startoftext|>


কত বড়ো আমি, কহে নকল হীরাটি।--
তাই তো সন্দেহ করি নহ ঠিক খাঁটি।
<|endoftext|>
<|startoftext|>


কত বার মনে করি                 পূর্ণিমানিশীথে
                        স্নিগ্ধ সমীরণ,
             নিদ্রালস আঁখি-সম           ধীরে যদি মুদে আসে
                        এ শ্রান্ত জীবন।
             গগনের অনিমেষ               জাগ্রত চাঁদের পানে
                         মুক্ত দুটি বাতায়নদ্বার--
             সুদূরে প্রহর বাজে,      গঙ্গা কোথা বহে চলে,
                         নিদ্রায় সুষুপ্ত দুই পার।
             মাঝি গান গেয়ে যায়                   বৃন্দাবনগাথা
                             আপনার মনে,
             চিরজীবনের স্মৃতি        অশ্রু হয়ে গলে আসে
                             নয়নের কোণে।
             স্বপ্নের সুধীর স্রোতে           দূরে ভেসে যায় প্রাণ
                         স্বপ্ন হতে নিঃস্বপ্ন অতলে,
             ভাসানো প্রদীপ যথা             নিবে গিয়ে সন্ধ্যাবায়ে
                         ডুবে যায় জাহ্নবীর জলে।
<|endoftext|>
<|startoftext|>


কত লক্ষ বরষের তপস্যার ফলে
              ধরণীর তলে
         ফুটিয়াছে আজি এ মাধবী।
              এ আনন্দচ্ছবি
যুগে যুগে ঢাকা ছিল অলক্ষ্যের বক্ষের আঁচলে।
 
              সেইমতো আমার স্বপনে
         কোনো দূর যুগান্তরে বসন্তকাননে
              কোনো এক কোণে
         একবেলাকার মুখে একটুকু হাসি
              উঠিবে বিকাশি--
         এই আশা গভীর গোপনে
              আছে মোর মনে।
<|endoftext|>
<|startoftext|>


কতদিন যে তুমি আমায়
            ডেকেছ নাম ধরে--
কত জাগরণের বেলায়
            কত ঘুমের ঘোরে।
পুলকে প্রাণ ছেয়ে সেদিন
               উঠেছি গান গেয়ে,
দুটি আঁখি বেয়ে আমার
                         পড়েছে জল ঝরে।
 
দূর যে সেদিন আপন হতে
            এসেছে মোর কাছে।
খুঁজি যারে, সেদিন এসে
            সেই আমারে যাচে।
         পাশ দিয়ে যাই চলে, যারে
                  যাই নে কথা ব'লে
      সেদিন তারে হঠাৎ যেন
                         দেখেছি চোখ ভ'রে।
<|endoftext|>
<|startoftext|>


কত-না তুষারপুঞ্জ আছে সুপ্ত হয়ে
অগ্রভেদী হিমাদ্রির সুদূর আলয়ে
পাষাণপ্রাচীর-মাঝে। হে সিন্ধু মহান,
তুমি তো তাদের কারে কর না আহ্বান
আপন অতল হতে। আপনার মাঝে
আছে তারা অবরুদ্ধ, কানে নাহি বাজে
বিশ্বের সংগীত।
প্রভাতের রৌদ্রকরে
যে তুষার বয়ে যায়, নদী হয়ে ঝরে,
বন্ধ টুটি ছুটি চলে,হে সিন্ধু মহান,
সেও তো শোনে নি কভু তোমার আহ্বান।
সে সুদূর গঙ্গোত্রীর শিখরচূড়ায়
তোমার গম্ভীর গান কে শুনিতে পায়!
আপন স্রোতের বেগে কী গভীর টানে
তোমারে সে খুঁজে পায় সেই তাহা জানে।
<|endoftext|>
<|startoftext|>


কৃতাঞ্জলি কর কহে, আমার বিনয়,
হে নিন্দুক, কেবল নেবার বেলা নয়।
নিই যবে নিই বটে অঞ্জলি জুড়িয়া,
দিই যবে সেও দিই অঞ্জলি পুরিয়া।
<|endoftext|>
<|startoftext|>


কথা কও, কথা কও।
অনাদি অতীত, অনন্ত রাতে
             কেন বসে চেয়ে রও?
             কথা কও, কথা কও।
যুগযুগান্ত ঢালে তার কথা
             তোমার সাগরতলে,
কত জীবনের কত ধারা এসে
             মিশায় তোমার জলে।
সেথা এসে তার স্রোত নাহি আর,
কলকল ভাষ নীরব তাহার--
তরঙ্গহীন ভীষণ মৌন,
             তুমি তারে কোথা লও!
হে অতীত, তুমি হৃদয়ে আমার
             কথা কও, কথা কও।
 
             কথা কও, কথা কও।
স্তব্ধ অতীত, হে গোপনচারী,
             অচেতন তুমি নও--
             কথা কেন নাহি কও!
তব সঞ্চার শুনেছি আমার
             মর্মের মাঝখানে,
কত দিবসের কত সঞ্চয়
             রেখে যাও মোর প্রাণে!
হে অতীত, তুমি ভুবনে ভুবনে
কাজ করে যাও গোপনে গোপনে,
মুখর দিনের চপলতা-মাঝে
             স্থির হয়ে তুমি রও।
হে অতীত, তুমি গোপনে হৃদয়ে
             কথা কও, কথা কও।
 
             কথা কও, কথা কও।
কোনো কথা কভু হারাও নি তুমি,
             সব তুমি তুলে লও--
             কথা কও, কথা কও।
তুমি জীবনের পাতায় পাতায়
             অদৃশ্য লিপি দিয়া
পিতামহদের কাহিনী লিখিছ
             মজ্জায় মিশাইয়া।
যাহাদের কথা ভুলেছে সবাই
তুমি তাহাদের কিছু ভোল নাই,
বিস্মৃত যত নীরব কাহিনী
স্তম্ভিত হয়ে বও।
ভাষা দাও তারে হে মুনি অতীত,
কথা কও, কথা কও।
<|endoftext|>
<|startoftext|>


"কথা চাই' "কথা চাই' হাঁকে
      কথার বাজারে;
কথাওয়ালা আসে ঝাঁকে ঝাঁকে
      হাজারে হাজারে।
প্রাণে তোর বাণী যদি থাকে
মৌনে ঢাকিয়া রাখ্‌ তাকে
      মুখর এ হাটের মাঝারে।
<|endoftext|>
<|startoftext|>


কথা ছিল এক-তরীতে কেবল তুমি আমি
              যাব   অকারণে ভেসে কেবল ভেসে,
               ত্রিভুবনে জানবে না কেউ আমরা তীর্থগামী
              কোথায়         যেতেছি কোন্‌ দেশে সে কোন্‌ দেশে।
                      কূলহারা সেই সমুদ্র-মাঝখানে
                      শোনাব গান একলা তোমার কানে,
                      ঢেউয়ের মতন ভাষা-বাঁধন-হারা
                   আমার            সেই রাগিণী শুনবে নীরব হেসে।
 
           আজো সময়  হয় নি কি তার, কাজ কি আছে বাকি।
              ওগো  ওই-যে সন্ধ্যা নামে সাগরতীরে।
           মলিন আলোয় পাখা মেলে সিন্ধুপারের পাখি
              আপন      কুলায়-মাঝে সবাই এল ফিরে।
                           কখন তুমি আসবে ঘাটের 'পরে
                           বাঁধনটুকু কেটে দেবার তরে।
                           অস্তরবির শেষ আলোটির মতো
              তরী    নিশীথমাঝে যাবে নিরুদ্দেশে।
<|endoftext|>
<|startoftext|>


কথার উপরে কথা চলেছ সাজিয়ে দিনরাতি,
এইবার থামো তুমি। বাক্যের মন্দিরচূড়া গাঁথি
যত ঊর্ধ্বে তোলো তারে তার চেয়ে আরো ঊর্ধ্বে ধায়
গাঁথুনির অন্তহীন উন্মত্ততা। থামিতে না চায়
রচনার স্পর্ধা তব; ভুলে গেছ , থামার পূর্ণতা
রচনার পরিত্রাণ; ভুলে গেছ নির্বাক্‌ দেবতা
বেদিতে বসিবে আসি যবে, কথার দেউলখানি
কথার অতীত মৌনে লভিবে চরমতম বাণী।
মহানিস্তব্ধের লাগি অবকাশ রেখে দিয়ো বাকি,
উপকরণের স্তূপে রচিয়ো না অভ্রভেদী ফাঁকি
অমৃতের স্থান রোধি। নির্মাণ-নেশায় যদি মাত
সৃষ্টি হবে গুরুভার, তার মাঝে লীলা রবে না তো।
থামিবার দিন এলে থামিতে না যদি থাকে জানা
নীড় গেঁথে গেঁথে পাখি আকাশেতে উড়িবার ডানা
ব্যর্থ করি দিবে। থামো তুমি থামো। সন্ধ্যা হয়ে আসে,
শান্তির ইঙ্গিত নামে দিবসের প্রগল্‌ভ প্রকাশে।
ছায়াহীন আলোকের সভার দিনের যত কথা
আপনারে রিক্ত করি রাত্রির গভীর সার্থকতা
এসেছে ভরিয়া নিতে। তোমার বীণার শত তারে
মত্ততার নৃত্য ছিল এতক্ষণ ঝংকারে ঝংকারে
বিরাম বিশ্রামহীন-- প্রত্যক্ষের জনতা তেয়াগি
নেপথ্যে যাক সে চলে স্মরণের নির্জনের লাগি
ল'য়ে তার গীত-অবশেষ,কথিত বাণীর ধারা
অসীমের অকথিত বাণীর সমুদ্রে হোক সারা।
<|endoftext|>
<|startoftext|>


কদমাগঞ্জ উজাড় করে
                 আসছিল মাল মালদহে,
চড়ায় পড়ে নৌকোডুবি
                 হল যখন কালদহে,
তলিয়ে গেল অগাধ জলে
                 বস্তা বস্তা কদমা যে
পাঁচ মোহনার কৎলু ঘাটে
                 ব্রহ্মপুত্র নদ-মাঝে।
আসামেতে সদ্‌কি জেলায়
                 হাংলু-ফিড়াঙ পর্বতের
তলায় তলায় ক'দিন ধরে
                 বইল ধারা সর্বতের।
মাছ এল সব কাৎলাপাড়া
                 খয়রাহাটি ঝেঁটিয়ে,
মোটা মোটা চিংড়ি ওঠে
                 পাঁকের তলা ঘেঁটিয়ে।
চিনির পানা খেয়ে খুশি
                 ডিগবাজি খায় কাৎলা,
চাঁদামাছের সরু জঠর
                 রইল না আর পাতলা।
শেষে দেখি ইলিশমাছের
                 জলপানে আর রুচি নাই,
চিতলমাছের মুখটা দেখেই
                 প্রশ্ন তারে পুছি নাই।
ননদকে ভাজ বললে, তুমি
                 মিথ্যা এ মাছ কোটো ভাই,
রাঁধতে গিয়ে দেখি এ যে
                 মিঠাই-গজার ছোটোভাই।
মেছোনিকে গিন্নি বলেন,
                 ঝুড়ির ঢাকা খুলো না,
মাছের রাজ্যে কোথাও যে নেই
                 এ মৌরলার তুলনা।
বাগীশকে কাল শুধিয়েছিলেম,
                 ব্রহ্মা কি কাজ ভুলল,
বিধাতা কি শেষবয়সে
                 ময়রাদোকান খুলল।
যতীন ভায়ার মনে জাগে
                 ক্রমবিকাশ থিয়োরি,
গল্‌ব্ল্যাডারে ক্রমে ক্রমে
                 চিনি জমছে কি ওরই।
খগেন বলে, মাছের মধ্যে
                 মাধুর্য নয় পথ্যাচার--
চচ্চড়িতে মোরব্বাতে
                 একাত্মবাদ অত্যাচার।
বেদান্তী কয়, রসনাতে
                 রসের অভেদ গলতি,
এমন হলে রাজ্যে হবে
                 নিরামিষের চলতি।
ডাক পড়েছে অধ্যাপকের
                 জামাইষষ্ঠী পার্বণে--
খাওয়ায় তাকে যত্ন করে
                 শাশুড়ি আর চার বোনে।
মাছের মুড়ো মুখে দিয়েই
                 উঠল জেগে বকুনি,
হাত নেড়ে সে তত্ত্বকথা
                 করলে শুরু তখুনি--
কলিযুগের নিমক খেয়ে
                 আমরা মানুষ সকলেই,
হঠাৎ বিষম সাধু হয়ে
                 সত্যযুগের নকলেই
সব জাতেরই নিমকি থেকে
                 নিমক যদি হটিয়ে দেয়,
সকল ভাঁড়েই চিনির পানার
                 জয়ধ্বনি রটিয়ে দেয়,
চিনির বলদ জোড়ে এসে
                 সকল মিটিং-কমিটি,
চোখের জলেই নোন্‌তা হবে
                 বাংলাদেশের জমিটি।
নোনার স্থানে থাকবে নোনা,
                 মিঠের স্থানে মিষ্টি--
সাহিত্যে বা পাকশালাতে
                 এরেই বলে কৃষ্টি।
চিনি সে তো বার-মহলের,
                 রক্তে বসত নোন্‌তার--
দোকানে প্রাণ মিষ্টি খোঁজে,
                 নুন যে আপন ধন তার।
সাগরবাসের আদিম উৎস
                 চোখের জলে খুলিয়ে দেয়,
নির্বাসনের দুঃখটা তার
                 আখের খেতে ভুলিয়ে দেয়।
অতএব এই-- কী পাগলামি,
                 কলম উঠল খেপে,
মিথ্যে বকা দৌড় দিয়েছে
                 মিলের স্কন্ধে চেপে।
কবির মাথা ঘুলিয়ে গেছে
                 বৈশাখের এই রোদে,
চোখের সামনে দেখছে কেবল
                 মাছের ডিমের বোঁদে।
ঠাণ্ডা মাথায় ঘুচুক এবার
                 রসের অনাবৃষ্টি,
উলটোপালটা না হয় যেন
                 নোন্‌তা এবং মিষ্টি।
<|endoftext|>
<|startoftext|>


কন্‌কনে ঠাণ্ডায় আমাদের যাত্রা--
    ভ্রমণটা বিষম দীর্ঘ, সময়টা সব চেয়ে খারাপ,
        রাস্তা ঘোরালো, ধারালো বাতাসের চোট,
               একেবারে দুর্জয় শীত।
ঘাড়ে ক্ষত, পায়ে ব্যথা, মেজাজ-চড়া উটগুলো
               শুয়ে শুয়ে পড়ে গলা বরফে।
        মাঝে মাঝে মন যায় বিগড়ে
যখন মনে পড়ে পাহাড়তলিতে বসন্তমঞ্জিল, তার চাতাল,
    আর শর্বতের পেয়ালা হাতে রেশমি সাজে যুবতীর দল।
এ দিকে উটওয়ালারা গাল পাড়ে, গন্‌গন্‌ করে রাগে,
        ছুটে পালায় মদ আর মেয়ের খোঁজে।
    মশাল যায় নিভে, মাথা রাখবার জায়গা জোটে না।
        নগরে যাই, সেখানে বৈরিতা; নগরীতে সন্দেহ।
               গ্রামগুলো নোংরা, তারা চড়া দাম হাঁকে।
কঠিন মুশকিল।
               শেষে ঠাওরালেম চলব সারারাত,
                   মাঝে মাঝে নেব ঝিমিয়ে
               আর কানে কানে কেউ বা গান গাবে--
                       এ সমস্তই পাগলামি।
 
                       ভোরের দিকে এলেম, যেখানে মিঠে শীত সেই পাহাড়ের খদে;
সেখানে বরফ-সীমার নীচেটা ভিজে-ভিজে, ঘন গাছ-গাছালির গন্ধ।
নদী চলেছে ছুটে, জলযন্ত্রের চাকা আঁধারকে মারছে চাপড়।
দিগন্তের গায়ে তিনটে গাছ দাঁড়িয়ে,
বুড়ো সাদা ঘোড়াটা মাঠ বেয়ে দৌড় দিয়েছে।
পৌঁছলেম শরাবখানায়, তার কপাটের মাথায় আঙুরলতা।
দুজন মানুষ খোলা দরোজার কাছে পাশা খেলছে টাকার লোভে,
        পা দিয়ে ঠেলছে শূন্য মদের কুপো।
               কোনো খবরই মিলল না সেখানে,
                   চললেম আরো আগে।
                       যেতে যেতে সন্ধে হল;
        সময় পেরিয়ে যায় যায়, তখন খুঁজে পেলেম জায়গাটা--
               বলা যেতে পারে ব্যাপারটা তৃপ্তিজনক।
 
    মনে পড়ে এ-সব ঘটেছে অনেক কাল আগে,
               আবার ঘটে যেন এই ইচ্ছে, কিন্তু লিখে রাখো--
এই লিখে রাখো-- এত দূরে যে আমাদের টেনে নিয়েছিল
        সে কি জন্মের সন্ধানে না মৃত্যুর।
               জন্ম একটা হয়েছিল বটে--
                   প্রমাণ পেয়েছি, সন্দেহ নেই।
এর আগে তো জন্মও দেখেছি, মৃত্যুও--
        মনে ভাবতেম তারা এক নয়।
কিন্তু এই-যে জন্ম এ বড়ো কঠোর--
দারুণ এর যাতনা, মৃত্যুর মতো, আমাদের মৃত্যুর মতোই।
এলেম ফিরে আপন আপন দেশে, এই আমাদের রাজত্বগুলোয়
    আর কিন্তু স্বস্তি নেই সেই পুরানো বিধিবিধানে
যার মধ্যে আছে সব অনাত্মীয় আপন দেবদেবী আঁকড়ে ধ'রে।
               আর-একবার মরতে পারলে আমি বাঁচি।
<|endoftext|>
<|startoftext|>


কন্‌কনে শীত তাই
         চাই তার দস্তানা;
বাজার ঘুরিয়ে দেখে,
         জিনিসটা সস্তা না।
কম দামে কিনে মোজা
           বাড়ি ফিরে গেল সোজা--
  কিছুতে ঢোকে না হাতে,
           তাই শেষে পস্তানা।
<|endoftext|>
<|startoftext|>


৭২
কুন্দকলি ক্ষুদ্র বলি নাই দুঃখ, নাই তার লাজ,
পূর্ণতা অন্তরে তার অগোচরে করিছে বিরাজ।
বসন্তের বাণীখানি আবরণে পড়িয়াছে বাঁধা,
সুন্দর হাসিয়া বহে প্রকাশের সুন্দর এ বাধা॥


<|endoftext|>
<|startoftext|>


কনে দেখা হয়ে গেছে, নাম তার চন্দনা;
তোমারে মানাবে ভায়া, অতিশয় মন্দ না।
লোকে বলে, খিট্‌খিটে,   মেজাজটা নয় মিঠে--
         দেবী ভেবে নেই তারে করিলে বা বন্দনা।
         কুঁজো হোক, কালো হোক, কালাও না, অন্ধ না।
<|endoftext|>
<|startoftext|>


কনের পণের আশে
   চাকরি সে ত্যেজেছে।
বারবার আয়নাতে
   মুখখানি মেজেছে।
হেনকালে বিনা কোনো কসুরে
যম এসে ঘা দিয়েছে শ্বশুরে,
         কনেও বাঁকালো মুখ--
           বুকে তাই বেজেছে।
          বরবেশ ছেড়ে হীরু
            দরবেশ সেজেছে।
<|endoftext|>
<|startoftext|>
কবি হয়ে দোল-উৎসবে
          কোন্‌ লাজে কালো সাজে আসি,
এ নিয়ে রসিকা তোরা সবে
          করেছিলি খুব হাসাহাসি।
চৈত্রের দোল-প্রাঙ্গণে
          আমার জবাবদিহি চাই
এ দাবি তোদের ছিল মনে,
          কাজ ফেলে আসিয়াছি তাই।
দোলের দিনে, সে কী মনের ভুলে,
          পরেছিলাম যখন কালো কাপড়,
দখিন হাওয়া দুয়ারখানা খুলে
          হঠাৎ পিঠে দিল হাসির চাপড়।
সকল বেলা বেড়াই খুঁজি খুঁজি
          কোথা সে মোর গেল রঙের ডালা,
কালো এসে আজ লাগালো বুঝি
          শেষ প্রহরে রঙহরণের পালা।
ওরে কবি, ভয় কিছু নেই তোর--
          কালো রঙ যে সকল রঙের চোর।
জানি যে ওর বক্ষে রাখে তুলি
          হারিয়ে-যাওয়া পূর্ণিমা ফাল্গুনী--
অস্তরবির রঙের কালো ঝুলি,
          রসের শাস্ত্রে এই কথা কয় শুনি।
অন্ধকারে অজানা-সন্ধানে
          অচিন লোকে সীমাবিহীন রাতে
রঙের তৃষা বহন করি প্রাণে
          চলব যখন তারার ইশারাতে,
হয়তো তখন শেষ-বয়সের কালো
          করবে বাহির আপন গ্রন্থি খুলি
যৌবনদীপ--জাগাবে তার আলো
          ঘুমভাঙা সব রাঙা প্রহরগুলি।
কালো তখন রঙের দীপালিতে
          সুর লাগাবে বিস্মৃত সংগীতে।
<|endoftext|>
<|startoftext|>




কবিবর, কবে কোন্‌ বিস্মৃত বরষে
কোন্‌ পুণ্য আষাঢ়ের প্রথম দিবসে
লিখেছিলে মেঘদূত! মেঘমন্দ্র শ্লোক
বিশ্বের বিরহী যত সকলের শোক
রাখিয়াছে আপন আঁধার স্তরে স্তরে
সঘনসংগীতমাঝে পুঞ্জীভূত করে।
সেদিন সে উজ্জয়িনীপ্রাসাদশিখরে
কী না জানি ঘনঘটা, বিদ্যুৎ-উৎসব,
উদ্দামপবনবেগ গুরুগুরু রব।
গম্ভীর নির্ঘোষ সেই মেঘসংঘর্ষের
জাগায়ে তুলিয়াছিল সহস্র বর্ষের
অন্তর্গূঢ় বাষ্পাকুল বিচ্ছেদ ক্রন্দন
এক দিনে। ছিন্ন করি কালের বন্ধন
সেই দিন ঝরে পড়েছিল অবিরল
চিরদিবসের যেন রুদ্ধ অশ্রুজল
আর্দ্র করি তোমার উদার শ্লোকরাশি।
সেদিন কি জগতের যতেক প্রবাসী
জোড়হস্তে মেঘপানে শূন্যে তুলি মাথা
গেয়েছিল সমস্বরে বিরহের গাথা
ফিরি প্রিয়গৃহপানে? বন্ধনবিহীন
নবমেঘপক্ষ-'পরে করিয়া আসীন
পাঠাতে চাহিয়াছিল প্রেমের বারতা
অশ্রুবাষ্প-ভরা-- দূর বাতায়নে যথা
বিরহিণী ছিল শুয়ে ভূতলশয়নে
মূক্তকেশে, ম্লান বেশে, সজল নয়নে?
তাদের সবার গান তোমার সংগীতে
পাঠায়ে কি দিলে, কবি, দিবসে নিশীথে
দেশে দেশান্তরে, খুঁজি' বিরহিণী প্রিয়া?
শ্রাবণে জাহ্নবী যথা যায় প্রবাহিয়া
টানি লয়ে দিশ-দিশান্তের বারিধারা
মহাসমুদ্রের মাঝে হতে দিশাহারা।
পাষাণশৃঙ্খলে যথা বন্দী হিমাচল
আষাঢ়ে অনন্ত শূন্যে হেরি মেঘদল
স্বাধীন-গগনচারী, কাতরে নিশ্বাসি
সহস্র কন্দর হতে বাষ্প রাশি রাশি
পাঠায় গগন-পানে; ধায় তারা ছুটি
উধাও কামনা-সম; শিখরেতে উঠি
সকলে মিলিয়া শেষে হয় একাকার,
সমস্ত গগনতল করে অধিকার।
সেদিনের পরে গেছে কত শত বার
প্রথম দিবস স্নিগ্ধ নববরষার।
প্রতি বর্ষা দিয়ে গেছে নবীন জীবন
তোমার কাব্যের 'পরে করি বরিষন
নববৃষ্টিবারিধারা, করিয়া বিস্তার
নবঘনস্নিগ্ধচ্ছায়া, করিয়া সঞ্চার
নব নব প্রতিধ্বনি জলদমন্দ্রের,
স্ফীত করি স্রোতোবেগ তোমার ছন্দের
বর্ষাতরঙ্গিণীসম।
                     কত কাল ধরে
কত সঙ্গীহীন জন, প্রিয়াহীন ঘরে,
বৃষ্টিক্লান্ত বহুদীর্ঘ লুপ্ততারাশশী
আষাঢ়সন্ধ্যায়, ক্ষীণ দীপালোকে বসি
ওই ছন্দ মন্দ মন্দ করি উচ্চারণ
নিমগ্ন করেছে নিজ বিজনবেদন!
সে সবার কন্ঠস্বর কর্ণে আসে মম
সমুদ্রের তরঙ্গের কলধ্বনি-সম
তব কাব্য হতে।
              ভারতের পূর্বশেষে
আমি বসে আজি; যে শ্যামল বঙ্গদেশে
জয়দেব কবি, আর এক বর্ষাদিনে
দেখেছিলা দিগন্তের তমালবিপিনে
শ্যামচ্ছায়া, পূর্ণ মেঘে মেদুর অম্বর।
আজি অন্ধকার দিবা, বৃষ্টি ঝরঝর্‌,
দুরন্ত পবন অতি, আক্রমণে তার
অরণ্য উদ্যতবাহু করে হাহাকার।
বিদ্যুৎ দিতেছে উঁকি ছিঁড়ি মেঘভার
খরতর বক্র হাসি শূন্যে বরষিয়া।
অন্ধকার রুদ্ধগৃহে একেলা বসিয়া
পড়িতেছি মেঘদূত; গৃহত্যাগী মন
মুক্তগতি মেঘপৃষ্ঠে লয়েছে আসন,
উড়িয়াছে দেশদেশান্তরে। কোথা আছে
সানুমান আম্রকূট; কোথা বহিয়াছে
বিমল বিশীর্ণ রেবা বিন্ধ্যপদমূলে
উপলব্যথিতগতি; বেত্রবতীকূলে
পরিণতফলশ্যাম জম্বুবনচ্ছায়ে
কোথায় দশার্ণ গ্রাম রয়েছে লুকায়ে
প্রস্ফুটিত কেতকীর বেড়া দিয়ে ঘেরা;
পথতরুশাখে কোথা গ্রামবিহঙ্গেরা
বর্ষায় বাঁধিছে নীড়, কলরবে ঘিরে
বনস্পতি; না জানি সে কোন্‌ নদীতীরে
যূথীবনবিহারিণী বনাঙ্গনা ফিরে,
তপ্ত কপোলের তাপে ক্লান্ত কর্ণোৎপল
মেঘের ছায়ার লাগি হতেছে বিকল;
ভ্রূবিলাস শেখে নাই কারা সেই নারী
জনপদবধূজন, গগনে নেহারি
ঘনঘটা, ঊর্ধ্বনেত্রে চাহে মেঘপানে,
ঘননীল ছায়া পড়ে সুনীল নয়ানে;
কোন্‌ মেঘশ্যামশৈলে মুগ্ধ সিদ্ধাঙ্গনা
স্নিগ্ধ নবঘন হেরি আছিল উন্মনা
শিলাতলে, সহসা আসিতে মহা ঝড়
চকিত চকিত হয়ে ভয়ে জড়সড়
সম্বরি বসন ফিরে গুহাশ্রয় খুঁজি,
বলে, "মা গো, গিরিশৃঙ্গ উড়াইল বুঝি!"
কোথায় অবন্তিপুরী; নির্বিন্ধ্যা তটিনী;
কোথা শিপ্রানদীনীরে হেরে উজ্জয়িনী
স্বমহিমচ্ছায়া-- সেথা নিশিদ্বিপ্রহরে
প্রণয়চাঞ্চল্য ভুলি ভবনশিখরে
সুপ্ত পারাবত, শুধু বিরহবিকারে
রমণী বাহির হয় প্রেম-অভিসারে
সূচিভেদ্য অন্ধকারে রাজপথমাঝে
ক্বচিৎ-বিদ্যুতালোকে; কোথা সে বিরাজে
ব্রহ্মাবর্তে কুরুক্ষেত্র; কোথা কন্‌খল,
যেথা সেই জহ্নুকন্যা যৌবনচঞ্চল,
গৌরীর ভ্রুকুটিভঙ্গী করি অবহেলা
ফেনপরিহাসচ্ছলে করিতেছে খেলা
লয়ে ধূর্জটির জটা চন্দ্রকরোজ্জ্বল।
এইমতো মেঘরূপে ফিরি দেশে দেশে
হৃদয় ভাসিয়া চলে, উত্তরিতে শেষে
কামনার মোক্ষধাম অলকার মাঝে,
বিরহিণী প্রিয়তমা যেথায় বিরাজে
সৌন্দর্যের আদিসৃষ্টি। সেথা কে পারিত
লয়ে যেতে, তুমি ছাড়া, করি অবায়িত
লক্ষ্মীর বিলাসপুরী-- অমর ভুবনে!
অনন্ত বসন্তে যেথা নিত্য পুষ্পবনে
নিত্য চন্দ্রালোকে, ইন্দ্রনীলশৈলমূলে
সুবর্ণসরোজফুল্ল সরোবরকূলে
মণিহর্ম্যে অসীম সম্পদে নিমগনা
কাঁদিতেছে একাকিনী বিরহবেদনা।
মুক্ত বাতায়ন হতে যায় তারে দেখা
শয্যাপ্রান্তে লীনতনু ক্ষীণ শশীরেখা
পূর্বগগনের মূলে যেন অস্তপ্রায়।
কবি, তব মন্ত্রে আজি মুক্ত হয়ে যায়
রুদ্ধ এই হৃদয়ের বন্ধনের ব্যথা;
লভিয়াছি বিরহের স্বর্গলোক, যেথা
চিরনিশি যাপিতেছে বিরহিণী প্রিয়া
অনন্তসৌন্দর্যমাঝে একাকী জাগিয়া।
আবার হারায়ে যায়-- হেরি চারি ধার
বৃষ্টি পড়ে অবিশ্রাম; ঘনায়ে আঁধার
আসিছে নির্জননিশা; প্রান্তরের শেষে
কেঁদে চলিয়াছে বায়ূ অকূল-উদ্দেশে।
ভাবিতেছি অর্ধরাত্রি অনিদ্রনয়ান,
কে দিয়েছে হেন শাপ, কেন ব্যবধান?
কেন ঊর্ধ্বে চেয়ে কাঁদে রুদ্ধ মনোরথ?
কেন প্রেম আপনার নাহি পায় পথ?
সশরীরে কোন্‌ নর গেছে সেইখানে,
মানসসরসীতীরে বিরহশয়ানে,
রবিহীন মণিদীপ্ত প্রদোষের দেশে
জগতের নদী গিরি সকলের শেষে।
<|endoftext|>
<|startoftext|>


কবি-ভ্রাতা শ্রীদেবেন্দ্রনাথ সেন
মহাশয়ের করকমলে
তদীয় ভক্তের এই
প্রীতি-উপহার
সাদরে সমর্পিত
হইল
<|endoftext|>
<|startoftext|>


কবির রচনা তব মন্দিরে
                                 জ্বালে ছন্দের ধূপ।
                       সে মায়াবাষ্পে আকার লভিল
                                 তোমার ভাবের রূপ।
লভিলে হে নারী, তনুর অতীত তনু,
পরশ-এড়ানো সে যেন ইন্দ্রধনু
                       নানা রশ্মিতে রাঙা;
পেলে রসধারা অমর বাণীর
                       অমৃতপাত্র-ভাঙা।
          কামনা তোমার বহে নিয়ে যায়
                       কামনার পরপারে।
          সুদূরে তোমার আসন রচিয়া
                       ফাঁকি দেয় আপনারে।
ধ্যানপ্রতিমারে স্বপ্নরেখায় আঁকে,
অপরূপ অবগুণ্ঠনে তারে ঢাকে,
                       অজানা করিয়া তোলে।
আবরণ তার ঘুচাতে না চায়
                       স্বপ্ন ভাঙিবে ব'লে।
          ওই-যে মূরতি হয়েছে ভূষিত
                       মুগ্ধ মনের দানে,
          আমার প্রাণের নিশ্বাসতাপে
                       ভরিয়া উঠিল প্রাণে;
এর মাঝে এল কিসের শক্তি সে যে,
দাঁড়াল সমুখে হোমহুতাশন-তেজে,
                       পেল সে পরশমণি।
নয়নে তাহার জাগিল কেমনে
                       জাদুমন্ত্রের ধ্বনি।
          যে দান পেয়েছে তার বেশি দান
                       ফিরে দিলে সে কবিরে।
          গোপনে জাগালে সুরের বেদনা
                       বাজে বীনা যে গভীরে।
প্রিয়-হাত হতে পরো পুষ্পের হার,
দয়িতের গলে করো তুমি আরবার
                       দানের মাল্যদান।
নিজেরে সঁপিলে প্রিয়ের মূল্যে
                       করিয়া মূল্যবান।
<|endoftext|>
<|startoftext|>


কবে আমি বাহির হলেম তোমারি গান গেয়ে--
           সে তো         আজকে নয় সে আজকে নয়।
ভুলে গেছি কবে থকে আসছি তোমায় চেয়ে
           সে তো         আজকে নয় সে আজকে নয়।
 
                               ঝরনা যেমন বাহিরে যায়,
                               জানে না সে কাহারে চায়,
                               তেমনি করে ধেয়ে এলেম
                                  জীবনধারা বেয়ে--
সে তো         আজকে নয় সে আজকে নয়।
 
              কতই নামে ডেকেছি যে,
              কতই ছবি এঁকেছি যে,
              কোন্‌ আনন্দে চলেছি, তার
                    ঠিকানা না পেয়ে--
সে তো         আজকে নয় সে আজকে নয়।
 
              পুষ্প যেমন আলোর লাগি
              না জেনে রাত কাটায় জাগি,
              তেমনি তোমার আশায় আমার
                    হৃদায় আছে ছেয়ে--
সে তো         আজকে নয় সে আজকে নয়।
<|endoftext|>
<|startoftext|>


কমল ফুটে অগম জলে,
      তুলিবে তারে কেবা।  
সবার তরে পায়ের তলে
      তৃণের রহে সেবা।
<|endoftext|>
<|startoftext|>


কুমার, তোমার প্রতীক্ষা করে নারী,
অভিষেক-তরে এনেছে তীর্থবারি।
            সাজাবে অঙ্গ উজ্জ্বল বরবেশে,
            জয়মাল্য-যে পরাবে তোমার কেশে,
            বরণ করিবে তোমারে সে-উদ্দেশে
                             দাঁড়ায়েছে সারি সারি।
 
দৈত্যের হাতে স্বর্গের পরাভবে
বারে বারে, বীর, জাগ ভয়ার্ত ভবে।
            ভাই ব'লে তাই নারী করে আহ্বান,
            তোমারে রমণী পেতে চাহে সন্তান,
            প্রিয় ব'লে গলে করিবে মাল্য দান
                             আনন্দে গৌরবে।
 
হেরো, জাগে সে যে রাতের প্রহর গণি,
তোমার বিজয়শঙ্খ উঠুক ধ্বনি।
            গর্জিত তব তর্জনধিক্কারে
            লজ্জিত করো কুৎসিত ভীরুতারে,
            মন্দ্রিত হোক বন্দীশালার দ্বারে
                             মুক্তির জাগরণী।
 
তুমি এসে যদি পাশে নাহি দাও স্থান,
হে কিশোর, তাহে নারীর অসম্মান।
            তব কল্যাণে কুঙ্কুম তার ভালে,
            তব প্রাঙ্গণে সন্ধ্যাপ্রদীপ জ্বালে,
            তব বন্দনে সাজায় পূজার থালে
                                 প্রাণের শ্রেষ্ঠ দান।
 
তুমি নাই, মিছে বসন্ত আসে বনে
বিরহবিকল চঞ্চল সমীরণে।
            দুর্বল মোহ কোন আয়োজন করে
            যেথা অরাজক হিয়া লজ্জায় মরে--
            ওই ডাকে, রাজা, এসো এ শূন্য ঘরে
                                 হৃদয়সিংহাসনে।
 
চেয়ে আছে নারী, প্রদীপ হয়েছে জ্বালা--
বিফল কোরো না বীরের বরণডালা।
            মিলনলগ্ন বারে বারে ফিরে যায়
            বরসজ্জার ব্যর্থতাবেদনায়,
            মনে মনে সদা ব্যথিত কল্পনায়
                                 তোমারে পরায় মালা।
 
তব রথ তারা স্বপ্নে দেখিছে জেগে,
ছুটিছে অশ্ব বিদ্যুৎকশা লেগে।
            ঘুরিছে চক্র বহ্নিবরন সে যে,
            উঠিছে শূন্যে ঘর্ঘর তার বেজে,
            প্রোজ্জ্বল চূড়া প্রভাতসূর্যতেজে,
                                 ধ্বজা রঞ্জিত রাঙা সন্ধ্যার মেঘে।
 
উদ্দেশহীন দুর্গম কোন্‌খানে
চল দুঃসহ দুঃসাহসের টানে।
            দিল আহ্বান আলসনিদ্রা-নাশা
            উদয়কূলের শৈলমূলের বাসা,
            অমরালোকের নব আলোকের ভাষা
                                 দীপ্ত হয়েছে দৃপ্ত তোমার প্রাণে।
 
অদূরে সুনীল সাগরে ঊর্মিরাশি
উত্তালবেগে উঠিছে সমুচ্ছ্বাসি।
            পথিক ঝটিকা রুদ্রের অভিসারে
            উধাও ছুটিছে সীমাসমুদ্রপারে,
            উল্লোল কলগর্জিত পারাবারে
                                 ফেনগর্গরে ধ্বনিছে অট্টহাসি।
 
আত্মলোপের নিত্যনিবিড় কারা,
তুমি উদ্দাম সেই বন্ধনহারা।
            কোনো শঙ্কার কার্মূকটংকারে
            পারে না তোমারে বিহ্বল করিবারে,
            মৃত্যুর ছায়া ভেদিয়া তিমিরপারে
                                 নির্ভয়ে ধাও যেথা জ্বলে ধ্রুবতারা।
 
চাহে নারী তব রথসঙ্গিনী হবে,
তোমার ধনুর তূণ চিহ্নিয়া লবে।
            অবারিত পথে আছে আগ্রহভরে
            তব যাত্রায় আত্মদানের তরে,
            গ্রহণ করিয়ো সম্মানে সমাদরে--
                                 জাগ্রত করি রাখিয়ো শঙ্খরবে।
<|endoftext|>
<|startoftext|>


৫৯
কুয়াশা যদি বা ফেলে পরাভবে ঘিরি
তবু নিজমহিমায় অবিচল গিরি॥  
<|endoftext|>
<|startoftext|>




"কুয়াশা, নিকটে থাকি, তাই হেলা মোরে--
মেঘ ভায়া দূরে রন, থাকেন গুমরে!'
কবি কুয়াশারে কয়, শুধু তাই না কি?
মেঘ দেয় বৃষ্টিধারা, তুমি দাও ফাঁকি।
<|endoftext|>
<|startoftext|>


কুয়াশার জাল
                   আবরি রেখেছে প্রাতঃকাল--
                       সেইমতো ছিনু আমি কতদিন
                                 আত্মপরিচয়হীন।
                   অস্পষ্ট স্বপ্নের মতো করেছিনু অনুভব
          কুমারীচাঞ্চল্যতলে আছিল যে সঞ্চিত গৌরব,
                   যে নিরুদ্ধ আলোকের মুক্তির আভাস,
                       অনাগত দেবতার আসন্ন আশ্বাস,
          পুষ্পকোরকের বক্ষে অগোচর ফলের মতন।
                       তুই কোলে এলি যবে অমূল্য রতন,
                                 অপূর্ব প্রভাতরবি,
                       আশার অতীত যেন প্রত্যাশার ছবি--
                                 লভিলাম আপনার পূর্ণতারে
                                      কাঙাল সংসারে।
                       প্রাণের রহস্য সুগভীর
                                 অন্তরগুহায় ছিল স্থির,
          সে আজ বাহির হল দেহ লয়ে উন্মুক্ত আলোতে
                                 অন্ধকার হতে;
                       সুদীর্ঘকালপথে
                        চলিল সুদূর ভবিষ্যতে।
          যে আনন্দ আজি মোর শিরায় শিরায় বহে
                       গৃহের কোণের তাহা নহে।
                       আমার হৃদয় আজি পান্থশালা,
                       প্রাঙ্গণে হয়েছে দীপ জ্বালা।
                  হেথা কারে ডেকে আনিলাম
          অনাদিকালের পান্থ কিছুকাল করিবে বিশ্রাম।
                   এ বিশ্বের যাত্রী যারা চলে অসীমের পানে
                       আকাশে আকাশে নৃত্যগানে--
                আমার শিশুর মুখে কলকোলাহলে
                       সে-যাত্রীর গান আমি শুনিব এ বক্ষতলে।
                   অতিশয় নিকটের, দূরের তবু এ--
          আপন অন্তরে এল, আপনার কহে তো কভু এ।
              বন্ধনে দিয়েছে ধরা শুধু ছিন্ন করিতে বন্ধন;
          আনন্দের ছন্দ টুটে উচ্ছ্বসিছে এ মোর ক্রন্দন।
                                 জননীর
                       এ বেদনা, বিশ্বধরণীর
                                 সে যে আপনার ধন--
          না পারে রাখিতে নিজে, নিখিলেরে করে নিবেদন।
<|endoftext|>
<|startoftext|>


১০১
কর্ম আপন দিনের মজুরি রাখিতে চাহে না বাকি।
যে প্রেমে আমার চরম মূল্য তারি তরে চেয়ে থাকি॥        
<|endoftext|>
<|startoftext|>


কর্ম যখন দেবতা হয়ে জুড়ে বসে পূজার বেদী,
                   মন্দিরে তার পাষাণ-প্রাচীর অভ্রভেদী
                       চতুর্দিকেই থাকে ঘিরে;
          তারি মধ্যে জীবন যখন শুকিয়ে আসে ধীরে ধীরে
পায় না আলো, পায় না বাতাস, পায় না ফাঁকা, পায় না কোনো রস,
                       কেবল টাকা, কেবল সে পায় যশ,
                       তখন সে কোন্‌ মোহের পাকে
          মরণদশা ঘটেছে তার, সেই কথাটাই ভুলে থাকে।
 
          আমি ছিলেম জড়িয়ে পড়ে সেই বিপাকের ফাঁসে;
                                 বৃহৎ সর্বনাশে
                       হারিয়েছিলেম বিশ্বজগৎখানি।
                       নীল আকাশের সোনার বাণী
               সকাল-সাঁঝের বীণার তারে
               পৌঁছত না মোর বাতায়ন-দ্বারে।
ঋতুর পরে আসত ঋতু শুধু কেবল পঞ্জিকারই পাতে,
                       আমার আঙিনাতে
         আনত না তার রঙিন পাতার ফুলের নিমন্ত্রণ।
         অন্তরে মোর লুকিয়ে ছিল কী যে সে ক্রন্দন
          জানব এমন পাই নি অবকাশ।
                   প্রাণের উপবাস
          সংগোপনে বহন করে কর্মরথে
         সমারোহে চলতেছিলেম নিষ্ফলতার মরুপথে।
         তিনটে চারটে সভা ছিল জুড়ে আমার কাঁধ;
দৈনিকে আর সাপ্তাহিকে ছাড়তে হত নকল সিংহনাদ;
         বীডন কুঞ্জে মীটিং হলে আমি হতেম বক্তা;
          রিপোর্ট লিখতে হত তক্তা তক্তা;
                   যুদ্ধ হত সেনেট-সিন্ডিকেটে,
তার উপরে আপিস আছে, এমনি করে কেবল খেটে খেটে
                   দিনরাত্রি যেত কোথায় দিয়ে।
                   বন্ধুরা সব বলত, "করছ কী এ।
                       মারা যাবে শেষে!"
                       আমি বলতেম হেসে,
                   "কী করি ভাই, খাটতে কি হয় সাধে।
                   একটু যদি ঢিল দিয়েছি অমনি গলদ বাধে,
                       কাজ বেড়ে যায় আরো--
                   কী করি তার উপায় বলতে পার?"
বিশ্বকর্মার সদর আপিস ছিল যেন আমার 'পরেই ন্যস্ত,
          অহোরাত্রি এমনি আমার ভাবটা ব্যতিব্যস্ত।
 
                   সেদিন তখন দু-তিন রাত্রি ধরে
          গত সনের রিপোর্টখানা লিখেছি খুব জোরে।
                   বাছাই হবে নতুন সনের সেক্রেটারি
          হপ্তা তিনেক মরতে হবে ভোট কুড়োতে তারি।
                   শীতের দিনে যেমন পত্রভার
          খসিয়ে ফেলে গাছগুলো সব কেবল শাখা-সার,
                   আমার হল তেমনি দশা;
          সকাল হতে সন্ধ্যা-নাগাদ এক টেবিলেই বসা;
                   কেবল পত্র রওনা করা,
                   কেবল শুকিয়ে মরা।
          খবর আসে "খাবার তৈরি", নিই নে কথা কানে,
                         আবার যদি খবর আনে,
                        বলি ক্রোধের ভরে
          "মরি এমন নেই অবসর, খাওয়া তো থাক পরে।"
 
                   বেলা যখন আড়াইটে প্রায়, নিঝুম হল পাড়া,
          আর-সকলে স্তব্ধ কেবল গোটাপাঁচেক চড়ুই পাখি ছাড়া;
                       এমন সময় বেহারাটা ডাকের পত্র নিয়ে
                        হাতে গেল  দিয়ে।
                   জরুরি কোন্‌ কাজের চিঠি ভেবে
          খুলে দিখি বাঁকা লাইন, কাঁচা আখর চলছে উঠে নেবে,
                       নাইকো দাঁড়ি-কমা,
   শেষ লাইনে নাম লেখা তার মনোরমা।
          আর হল না পড়া,
মনে হল কোন্‌ বিধবার ভিক্ষাপত্র মিথ্যা কথায় গড়া,
         চিঠিখানা ছিঁড়ে ফেলে আবার লাগি কাজে।
          এমনি করে কোন্‌ অতলের মাঝে
                 হপ্তা তিনেক গেল ডুবে।
                 সূর্য ওঠে পশ্চিমে কি পুবে,
         সেই কথাটাই ভুলে গেছি, চলছি এমন চোটে।
এমন সময় ভোটে
                    আমার হল হার,
                শত্রুদলে আসন আমার করলে অধিকার;
                                 তাহার পরে খালি
                       কাগজপত্রে চলল গালাগালি।
 
                   কাজের মাঝে অনেকটা ফাঁক হঠাৎ পড়ল হাতে,
          সেটা নিয়ে কী করব তাই ভাবছি বসে আরামকেদারাতে;
                       এমন সময় হঠাৎ দখিন-পবনভরে
          ছেঁড়া চিঠির টুকরো এসে পড়ল আমার কোলের 'পরে।
                   অন্যমনে হাতে তুলে
এই কথাটা পড়ল চোখে, "মনুরে কি গেছ এখন ভুলে।"
মনু? আমার মনোরমা? ছেলেবেলার সেই মনু কি এই।
          অমনি হঠাৎ এক নিমেষেই
              সকল শূন্য ভ'রে,
হারিয়ে-যাওয়া বসন্ত মোর বন্যা হয়ে ডুবিয়ে দিল মোরে।
         সেই তো আমার অনেক কালের পড়োশিনী,
          পায়ে পায়ে বাজাত মল রিনিঝিনি।
         সেই তো আমার এই জনমের ভোর-গগনের তারা
          অসীম হতে এসেছে পথহারা;
         সেই তো আমার শিশু কালের শিউলিফুলের কোলে
                       শুভ্রশিশির দোলে;
          সেই তো আমার মুগ্ধ চোখের প্রথম আলো,
          এই ভুবনের সকল ভালোর প্রথম ভালো।
         মনে পড়ে, ঘুমের থেকে যেমনি জেগে ওঠা
          অমনি ওদের বাড়ির পানে ছোটা।
         ওরি সঙ্গে শুরু হত দিনের প্রথম খেলা;
          মনে পড়ে, পিঠের 'পরে চুলটি মেলা
         সেই আনন্দমূর্তিখানি স্নিগ্ধ ডাগর আঁখি,
          কণ্ঠ তাহার সুধায় মাখামাখি।
অসীম ধৈর্যে সইত সে মোর হাজার অত্যাচার,
          সকল কথায় মানত মনু হার।
         উঠে গাছের আগডালেতে দোলা খেতেম জোরে,
          ভয় দেখাতেম পড়ি-পড়ি ক'রে,
           কাঁদো-কাঁদো কণ্ঠে তাহার করুণ মিনতি সে,
                   ভুলতে পারি কি সে।
          মনে পড়ে নীরব ব্যথা তার,
          বাবার কাছে যখন খেতেম মার;
          ফেলেছে সে কত চোখের  জল,
           মোর অপরাধ ঢাকা দিতে খুঁজত কত ছল।
                   আরো কিছু বড়ো হলে
           আমার কাছে নিত সে তার বাংলা পড়া ব'লে।
          নামতাটা তার কেবল যেত বেধে,
তাই নিয়ে মোর একটু হাসি সইত না সে, উঠত লাজে কেঁদে।
          আমার হাতে মোটা মোটা ইংরেজি বই দেখে
          ভাবত মনে, গেছে যেন কোন্‌ আকাশে ঠেকে
                   রাশীকৃত মোর বিদ্যার বোঝা।
যা-কিছু সব বিষম কঠিন, আমার কাছে যেন নেহাত সোজা।
                       হেনকালে হঠাৎ সেবার,
                   দশমীতে দ্বারিগ্রামে ঠাকুর ভাসান দেবার
                   রাস্তা নিয়ে দুই পক্ষের চাকর-দরোয়ানে
                 বকাবকি লাঠালাঠি বেধে গেল গলির মধ্যখানে।
         তাই নিয়ে শেষ বাবার সঙ্গে মনুর বাবার বাধল মকদ্দমা,
          কেউ কাহারে করলে না আর ক্ষমা।
                   দুয়ার মোদের বন্ধ হল,
          আকাশ যেন কালো মেঘে অন্ধ হল,
           হঠাৎ এল কোন্‌ দশমী সঙ্গে নিয়ে ঝঞ্ঝার গর্জন,
                   মোর প্রতিমার  হল বিসর্জন।
 
          দেখাশোনা ঘুচল যখন এলেম যখন দূরে,
         তখন প্রথম শুনতে পেলেম কোন্‌ প্রভাতী সুরে
               প্রাণের বীণা বেজেছিল কাহার হাতে।
                      নিবিড় বেদনাতে
মুখখানি তার উঠল ফুটে আঁধার পটে সন্ধ্যাতারার মতো;
          একই সঙ্গে জানিয়ে দিলে সে যে আমার কত,
                     সে যে আমার কতখানিই নয়!
প্রেমের শিখা জ্বলল তখন, নিবল যখন চোখের পরিচয়।
 
                       কত বছর গেল চলে
           আবার গ্রামে গিয়েছিলেম পরীক্ষা পাস হলে।
গিয়ে দেখি, ওদের বাড়ি কিনেছে কোন্‌ পাটের কুঠিয়াল,
                       হল অনেক কাল।
                       বিয়ে করে মনুর স্বামী
কোন্‌ দেশে যে নিয়ে গেছে, ঠিকানা তার খুঁজে না পাই আমি।
          সেই মনু আজ এতকালের অজ্ঞাতবাস টুটে
                 কোন্‌ কথাটি পাঠাল তার পত্রপুটে।
                 কোন্‌ বেদনা দিল তারে নিষ্ঠুর সংসার--
      মৃত্যু সে কি। ক্ষতি সে কি। সে কি অত্যাচার।
               কেবল কি তার বাল্যসখার কাছে
               হৃদয়ব্যথার সান্ত্বনা তার আছে।
                       ছিন্ন চিঠির বাকি
         বিশ্বমাঝে কোথায় আছে খুঁজে পাব নাকি।
                   "মনুরে কি গেছ ভুলে।"
         এ প্রশ্ন কি অনন্ত কাল রইবে দুলে
           মোর জগতের চোখের পাতায় একটি ফোঁটা চোখের জলের মতো।
                 কত চিঠির জবাব লিখব কত,
এই কথাটির জবাব শুধু নিত্য বুকে জ্বলবে বহ্নিশিখা
          অক্ষরেতে হবে না আর লিখা।
<|endoftext|>
<|startoftext|>


করিয়াছি বাণীর সাধনা
দীর্ঘকাল ধরি,
আজ তারে ক্ষণে ক্ষণে উপহাস পরিহাস করি।
বহু ব্যবহার আর দীর্ঘ পরিচয়
তেজ তার করিতেছে ক্ষয়।
নিজেরে করিয়া অবহেলা
নিজেরে নিয়ে সে করে খেলা।
তবু জানি, অজানার পরিচয় আছিল নিহিত
বাক্যে তার বাক্যের অতীত।
সেই অজানার দূত আজি মোরে নিয়ে যায় দূরে,
অকূল সিন্ধুরে
নিবেদন করিতে প্রণাম,
মন তাই বলিতেছে, আমি চলিলাম।
 
সেই সিন্ধু-মাঝে সূর্য দিনযাত্রা করি দেয় সারা,
সেথা হতে সন্ধ্যাতারা
রাত্রিরে দেখায়ে আনে পথ
যেথা তার রথ
চলেছে সন্ধান করিবারে
নূতন প্রভাত-আলো তমিস্রার পারে।
আজ সব কথা,
মনে হয়, শুধু মুখরতা।
তারা এসে থামিয়াছে
পুরাতন সে মন্ত্রের কাছে
ধ্বনিতেছে যাহা সেই নৈঃশব্দ্যচূড়ায়
সকল সংশয় তর্ক যে মৌনের গভীরে ফুরায়।
লোকখ্যাতি যাহার বাতাসে
ক্ষীণ হয়ে তুচ্ছ হয়ে আসে।
দিনশেষে কর্মশালা ভাষা রচনার
নিরুদ্ধ করিয়া দিক দ্বার।
পড়ে থাক্‌ পিছে
বহু আবর্জনা, বহু মিছে।
বারবার মনে মনে বলিতেছি, আমি চলিলাম--
যেথা নাই নাম,
যেখানে পেয়েছে লয়
সকল বিশেষ পরিচয়,
নাই আর আছে
এক হয়ে যেথা মিশিয়াছে,
যেখানে অখন্ড দিন
আলোহীন অন্ধকারহীন,
আমার আমির ধারা মিলে যেথা যাবে ক্রমে ক্রমে
পরিপূর্ণ চৈতন্যের সাগরসংগমে।
এই বাহ্য আবরণ, জানি না তো, শেষে
নানা রূপে রূপান্তরে কালস্রোতে বেড়াবে কি ভেসে।
আপন স্বাতন্ত্র৻ হতে নিঃসক্ত দেখিব তারে আমি
বাহিরে বহুর সাথে জড়িত অজানা তীর্থগামী।
 
আসন্ন বর্ষের শেষ।  পুরাতন আমার আপন
শ্লথবৃন্ত ফলের মতন
ছিন্ন হয়ে আসিতেছে।  অনুভব তারি
আপনারে দিতেছে বিস্তারি
আমার সকল-কিছু-মাঝে
প্রচ্ছন্ন বিরাজে
নিগূঢ় অন্তরে যেই একা,
চেয়ে আছি পাই যদি দেখা।
পশ্চাতের কবি
মুছিয়া করিছে ক্ষীণ আপন হাতের আঁকা ছবি।
সুদূর সম্মুখে সিন্ধু, নিঃশব্দ রজনী,
তারি তীর হতে আমি আপনারি শুনি পদধ্বনি।
অসীম পথের পান্থ, এবার এসেছি ধরা-মাঝে
মর্তজীবনের কাজে।
সে পথের 'পরে
ক্ষণে ক্ষণে অগোচরে
সকল পাওয়ার মধ্যে পেয়েছি অমূল্য উপাদেয়
এমন সম্পদ যাহা হবে মোর অক্ষয় পাথেয়।
মন বলে, আমি চলিলাম,
রেখে যাই আমার প্রণাম
তাঁদের উদ্দেশে যাঁরা জীবনের আলো
ফেলেছেন পথে যাহা বারে বারে সংশয় ঘুচালো।
<|endoftext|>
<|startoftext|>


করেছিনু যত সুরের সাধন
                       নতুন গানে,
খসে পড়ে তার স্মৃতির বাঁধন
                       আলগা টানে।
পুরানো অতীতে শেষে মিলে যায়--
                       বেড়ায় ঘুরে,
প্রেতের মতন জাগায় রাত্রি
                       মায়ার সুরে।    
                   ২
ধরা নাহি দেয় কণ্ঠ এড়ায়
                       যে সুরখানি
স্বপ্নগহনে লুকিয়ে বেড়ায়
                       তাহার বাণী।
বুকের কাঁপনে নীরবে দোলে সে
                       ভিতরপানে,
মায়ার রাগিণী ধ্বনিয়া তোলে সে
                       সকলখানে।
                   ৩
দিবস ফুরায়, কোথা চলে যায়
                       মর্তকায়া--
বাঁধা পড়ে থাকে ছবির রেখায়
                       ছায়ার ছায়া।
নিত্য ভাবিয়া করি যার সেবা
দেখিতে দেখিতে কোথা যায় কেবা,
স্বপ্ন আসিয়া রচি দেয় তার
                       রূপে মায়া।
<|endoftext|>
<|startoftext|>


কূল থেকে মোর গানের তরী
              দিলেম খুলে--
সাগর-মাঝে ভাসিয়ে দিলেম
              পালটি তুলে।
যেখানে ওই কোকিল ডাকে ছায়াতলে--
              সেখানে নয়।
  যেখানে ওই গ্রামের বধূ আসে জলে--
              সেখানে নয়।
যেখানে নীল মরণলীলা উঠছে দুলে
সেখানে মোর গানের তরী দিলেম খুলে।
এবার, বীণা, তোমায় আমায়
              আমরা একা।
অন্ধকারে নাই বা কারে
              গেল দেখা।
কুঞ্জবনের শাখা হতে যে ফুল তোলে
              সে ফুল এ নয়।
বাতায়নের লতা হতে যে ফুল দোলে
              সে ফুল এ নয়।
দিশাহারা আকাশভরা সুরের ফুলে
সেই দিকে মোর গানের তরী দিলেম খুলে।
<|endoftext|>
<|startoftext|>


কলকত্তামে চলা গয়ো রে সুরেনবাবু১ মেরা,
সুরেনবাবু, আসল বাবু, সকল বাবুকো সেরা।
খুড়া সাবকো কায়কো নহি পতিয়া ভেজো বাচ্ছা--
মহিনা-ভর্‌ কুছ খবর মিলে না ইয়ে তো নহি আচ্ছা!
টপাল্‌,২ টপাল্‌, কঁহা টপাল্‌রে, কপাল হমারা মন্দ,
সকাল বেলাতে নাহি মিলতা টপাল্‌কো নাম গন্ধ!
ঘরকো যাকে কায়কো বাবা, তুম্‌সে হম্‌সে ফর্‌খৎ।
দো-চার কলম লীখ্‌ দেওঙ্গে ইস্‌মে ক্যা হয় হর্‌কৎ!
প্রবাসকো এক সীমা পর হম্‌ বৈঠ্‌কে আছি একলা--
সুরিবাবাকো বাস্তে আঁখ্‌সে বহুৎ পানি নেক্‌লা।
সর্বদা মন কেমন কর্‌তা, কেঁদে উঠ্‌তা হির্দয়--
ভাত খাতা, ইস্কুল যাতা, সুরেনবাবু নির্দয়!
মন্‌কা দুঃখে হূহু কর্‌কে নিক্‌লে হিন্দুস্থানী--
অসম্পূর্ণ ঠেক্‌তা কানে বাঙ্গলাকো জবানী।
মেরা উপর জুলুম কর্‌তা তেরি বহিন বাই,৩
কী করেঙ্গা কোথায় যাঙ্গা ভেবে নাহি পাই!
বহুৎ জোরসে গাল টিপ্‌তা দোনো আঙ্গ্‌লি দেকে,
বিলাতী এক পৈনি বাজ্‌না বাজাতা থেকে থেকে,
কভী কভী নিকট আকে ঠোঁটমে চিম্‌টি কাটতা,
কাঁচিলে কর কোঁক্‌ড়া কোঁক্‌ড়া চুলগুলো সব ছাঁটতা,
জজসাহেব৪ কুছ বোল্‌তা নহি রক্ষা করবে কেটা,
কঁহা গয়োরে কঁহা গয়োরে জজসাহেবকি বেটা!
গাড়ি চড়্‌কে লাঠিন পড়কে তুম্‌ তো যাতা ইস্কিল্‌
ঠোঁটে নাকে চিম্‌টি খাকে হমারা বহুৎ মুস্কিল!
এদিকে আবার party খেল্‌নেকোবি যাতা,
জিম্‌খানামে হিম্‌ঝিম্‌ এবং থোড়া বিস্কুট খাতা।
তুম ছাড়া কোই সম্‌জে না তো হম্‌রা দুরাবস্থা,
বহির তেরি বহুৎ merry খিল্‌খিল্‌ কর্কে হাস্তা!
চিঠি লিখিও মাকে দিও বহুৎ বহুৎ সেলাম,
আজকের মতো তবে বাবা বিদায় হোকে গেলাম।
 
১ সুরেন্দ্রনাথ ঠাকুর।
২ চিঠির ডাক।
৩ ইন্দিরা দেবী।
৪ অগ্রজ সত্যেন্দ্রনাথ ঠাকুর, সুরেন্দ্রনাথের পিতা।
<|endoftext|>
<|startoftext|>


কলছন্দে পূর্ণ তার প্রাণ--
              নিত্য বহমান
          ভাষার কল্লোলে
              জাগাইয়া তোলে
                       চারি ধারে
          প্রত্যহের জড়তারে;
                       সংগীতে তরঙ্গ তুলি
              হাসিতে ফেনিল তার ছোটো দিনগুলি।
         আঁখি তার কথা কয়, বাহুভঙ্গি কত কথা বলে,
              চরণ যখন চলে
              কথা কয়ে যায়--
         যে কথাটি অরণ্যের পাতায় পাতায়;
         যে কথাটি ঢেউ তোলে
আশ্বিনে ধানের খেতে, প্রান্ত হতে প্রান্তে যায় চলে;
            যে কথাটি নিশীথতিমিরে,
         তারায় তারায় কাঁপে অধীর মির্মিরে;
            যে কথাটি মহুয়ার বনে
              মধুপগুঞ্জনে
            সারাবেলা উঠিছে চঞ্চলি--
                   নাম কি কাকলী।
<|endoftext|>
<|startoftext|>


কূল-ছাড়া যে মানুষ সাগরিক
বৃথা কেন ডাকো তারে, নাগরিক?
         তোমাদের বাসাখানা সর্বথা
         ঘটাইছে আকাশের খর্বতা,
               দৃপ্ত সে প্রস্তর প্রাচীরিক।
মোর মন অন্তরে অন্তরে
ঊনপঞ্চাশ বায়ু সঞ্চরে,
   আশ্রয় খোলা তার চারি দিক,
   বৃথা কেন ডাকো মোরে নাগরিক।
<|endoftext|>
<|startoftext|>


কল্যাণপ্রতিমা শান্তা সেবা-সুধা-ভরা
লক্ষ্মী তুমি এ ধরায় দিয়েছিলে ধরা।
পূর্ণ করেছিলে গৃহ ভক্তি প্রীতি স্নেহে,
নিজেরে করেছ দান বাক্যে মনে দেহে।
যাঁর সেবা করেছিলে সংসারের কাজে
তাঁরই পূজা করো গিয়ে অনন্তের মাঝে।
পুণ্য হোক তব যাত্রা, শুভ হোক গতি,
অনন্তপিতার কোলে শান্তি পাও সতী!
<|endoftext|>
<|startoftext|>


কলরবমুখরিত খ্যাতির প্রাঙ্গণে যে আসন
পাতা হয়েছিল কবে, সেথা হতে উঠে এসো কবি,
পূজা সাঙ্গ করি দাও চাটুলুব্ধ জনতাদেবীরে
বচনের অর্ঘ্য বিরচিয়া। দিনের সহস্র কণ্ঠ
ক্ষীণ হয়ে এল; যে প্রহরগুলি ধ্বনিপণ্যবাহী
নোঙর ফেলেছে তারা সন্ধ্যার নির্জন ঘাটে এসে।
আকাশের আঙিনায় শান্ত যেথা পাখির কাকলি
সুরসভা হতে সেথা নৃত্যপরা অপ্সরকন্যার
বাষ্পে-বোনা চেলাঞ্চল উড়ে পড়ে, দেহ ছড়াইয়া
স্বর্ণোজ্জ্বল বর্ণরশ্মিচ্ছটা। চরম ঐশ্বর্য নিয়ে
অস্তলগনের, শূন্য পূর্ণ করি এল চিত্রভানু,
দিল মোরে করস্পর্শ, প্রসারিল দীপ্ত শিল্পকলা
অন্তরের দেহলিতে, গভীর অদৃশ্যলোক হতে
ইশারা ফুটিয়া পড়ে তুলির রেখায়। আজন্মের
বিচ্ছিন্ন ভাবনা যত, স্রোতের সেঁউলি-সম যারা
নিরর্থক ফিরেছিল অনিশ্চিত হাওয়ায় হাওয়ায়,
রূপ নিয়ে দেখা দেবে ভাঁটার নদীর প্রান্ততীরে
অনাদৃত মঞ্জরীর অজানিত আগাছার মতো--
কেহ শুধাবে না নাম, অধিকারগর্ব নিয়ে তার
ঈর্ষা রহিবে না কারো,অনামিক স্মৃতিচিহ্ন তারা
খ্যাতিশূন্য অগোচরে রবে যেন অস্পষ্ট বিস্মৃতি।
<|endoftext|>
<|startoftext|>


কল্লোলমুখর দিন
         ধায় রাত্রি-পানে।
উচ্ছল নির্ঝর চলে
         সিন্ধুর সন্ধানে।
বসন্তে অশান্ত ফুল
         পেতে চায় ফল।
স্তব্ধ পূর্ণতার পানে
         চলিছে চঞ্চল।
<|endoftext|>
<|startoftext|>


কলাবিদ্যা কুঞ্জে-কুঞ্জে পুঞ্জ পুঞ্জ ফল
ভুঞ্জ তুমি রাত্রিদিন আনন্দে চঞ্চল।
কীর্তিতে রবিরে তুমি করো সমাচ্ছন্ন
লোমশ তুলিকা তব হোক ধন্য ধন্য।
সিন্ধুপারে দ্বীপতটে উচ্চ জয়নাদে
খ্যাতি যাক এক লম্ফে বায়ুর প্রাসাদে রবি করে আশীর্বাদ। চির-আয়ুষ্মান
রবি-সুত তোমারে না দিক দৃষ্টিদান।
<|endoftext|>
<|startoftext|>


কৃষ্ণকলি আমি তারেই বলি,
           কালো তারে বলে গাঁয়ের লোক।
মেঘলা দিনে দেখেছিলেম মাঠে
           কালো মেয়ের কালো হরিণ-চোখ।
ঘোমটা মাথায় ছিল না তার মোটে,
মুক্তবেণী পিঠের 'পরে লোটে।
        কালো? তা সে যতই কালো হোক
        দেখেছি তার কালো হরিণ-চোখ।
 
ঘন মেঘে আঁধার হল দেখে
            ডাকতেছিল শ্যামল দুটি গাই,
শ্যামা মেয়ে ব্যস্ত ব্যাকুল পদে
            কুটির হতে ত্রস্ত এল তাই।
আকাশ-পানে হানি যুগল ভুরু
শুনলে বারেক মেঘের গুরুগুরু।
            কালো? তা সে যতই কালো হোক
            দেখেছি তার কালো হরিণ-চোখ।
 
পুবে বাতাস এল হঠাৎ ধেয়ে,
            ধানের খেতে খেলিয়ে গেল ঢেউ।
আলের ধারে দাঁড়িয়েছিলেম একা,
            মাঠের মাঝে আর ছিল না কেউ।
আমার পানে দেখলে কিনা চেয়ে
আমিই জানি আর জানে সে মেয়ে।
            কালো? তা সে যতই কালো হোক
            দেখেছি তার কালো হরিণ-চোখ।
 
এমনি করে কালো কাজল মেঘ
            জ্যৈষ্ঠ মাসে আসে ঈশান কোণে।
এমনি করে কালো কোমল ছায়া
            আষাঢ় মাসে নামে তমাল-বনে।
এমনি করে শ্রাবণ-রজনীতে
হঠাৎ খুশি ঘনিয়ে আসে চিতে।
            কালো? তা সে যতই কালো হোক
            দেখেছি তার কালো হরিণ-চোখ।
 
কৃষ্ণকলি আমি তারেই বলি,
            আর যা বলে বলুক অন্য লোক।
দেখেছিলেম ময়নাপাড়ার মাঠে                 
            কালো মেয়ের কালো হরিণ-চোখ।
মাথার 'পরে দেয় নি তুলে বাস,
লজ্জা পাবার পায় নি অবকাশ।
            কালো? তা সে যতই কালো হোক
দেখেছি তার কালো হরিণ-চোখ।
<|endoftext|>
<|startoftext|>


কৃষ্ণপক্ষ প্রতিপদ। প্রথম সন্ধ্যায়
             ম্লান চাঁদ দেখা দিল গগনের কোণে।
         ক্ষুদ্র নৌকা থরথরে    চলিয়াছে পালভরে
              কালস্রোতে যথা ভেসে যায়
             অলস ভাবনাখানি আধোজাগা মনে।
             এক পারে ভাঙা তীর ফেলিয়াছে ছায়া,
             অন্য পারে ঢালু তট শুভ্র বালুকায়
         মিশে যায় চন্দ্রালোকে--         ভেদ নাহি পড়ে চোখে--
              বৈশাখের গঙ্গা কৃশকায়া
             তীরতলে ধীরগতি অলস লীলায়।
             স্বদেশ পুরব হতে বায়ু বহে আসে
             দূর স্বজনের যেন বিরহের শ্বাস।
         জাগ্রত আঁখির আগে    কখনো বা চাঁদ জাগে
              কখনো বা প্রিয়মুখ ভাসে--
             আধেক উলস প্রাণ আধেক উদাস।
             ঘনচ্ছায়া আম্রকুঞ্জ উত্তরের তীরে--
             যেন তারা সত্য নহে, স্মৃতি-উপবন।
         তীর, তরু, গৃহ, পথ,  জ্যোৎস্নাপটে চিত্রবৎ--
              পড়িয়াছে নীলাকাশ নীরে
             দূর মায়া-জগতের ছায়ার মতন।
             স্বপ্নাকুল আঁখি মুদি ভাবিতেছি মনে
             রাজহংস ভেসে যায় অপার আকাশে
         দীর্ঘ শুভ্র পাখা খুলি   চন্দ্রালোক পানে তুলি--
              পৃষ্ঠে আমি কোমল শয়নে,
             সুখের মরণসম ঘুমঘোর আসে।
যেন রে প্রহর নাই, নাইক প্রহরী,
             এ যেন রে দিবাহারা অনন্ত্‌ নিশীথ।
         নিখিল নির্জন, স্তব্ধ,   শুধু শুনি জলশব্দ
              কলকল-কল্লোল-লহরী--
             নিদ্রাপারাবার যেন স্বপ্ন-চঞ্চলিত।
             কত যুগ চলে যায় নাহি পাই দিশা--
             বিশ্ব নিবু-নিবু, যেন দীপ তৈলহীন।
         গ্রাসিয়া আকাশকায়া    ক্রমে পড়ে মহাছায়া,
              নতশিরে বিশ্বব্যাপী নিশা
             গনিতেছে মৃত্যুপল এক দুই তিন।
             চন্দ্র শীর্ণতর হয়ে লুপ্ত হয়ে যায়,
             কলধ্বনি ক্ষীণ হয়ে মৌন হয়ে আসে।
         প্রেতনয়নের মতো   নির্নিমেষ তারা যত
              সবে মিলে মোর পানে চায়,
             একা আমি জনপ্রাণী অখণ্ড আকাশে।
             চির যুগরাত্রি ধরে শতকোটি তারা
             পরে পরে নিবে গেল গগন-মাঝার।
         প্রাণপণে চক্ষু চাহি    আঁখিতে আলোক নাহি,
              বিঁধিতে পারে না আঁখিতারা
             তুষারকঠিন মৃত্যুহিম অন্ধকার।
             অসাড় বিহঙ্গ-পাখা পড়িল ঝুলিয়া,
             লুটায় সুদীর্ঘ গ্রীবা-- নামিল মরাল।
         ধরিয়া অযুত অব্দ    হুহু পতনের শব্দ
              কর্ণরন্ধ্রে উঠে আকুলিয়া,
             দ্বিধা হয়ে ভেঙে যায় নিশীথ করাল।
সহসা এ জীবনের সমুদয় স্মৃতি
             ক্ষণেক জাগ্রত হয়ে নিমেষে চকিতে
         আমারে ছাড়িয়া দূরে   পড়ে গেল ভেঙেচুরে,
              পিছে পিছে আমি ধাই নিতি--
             একটি কণাও আর পাই না লখিতে।
             কোথাও রাখিতে নারি দেহ আপনার,
             সর্বাঙ্গ অবশ ক্লান্ত নিজ লৌহভারে।
         কাতরে ডাকিতে চাহি,    শ্বাস নাহি, স্বর নাহি,
              কণ্ঠেতে চেপেছে অন্ধকার--
             বিশ্বের প্রলয় একা আমার মাঝারে।
             দীর্ঘ তীক্ষ্ণ হই ক্রমে তীব্র গতিবলে
             ব্যগ্রগামী ঝটিকার আর্তস্বরসম,
         সূক্ষ্ম বাণ সূচিমুখ   অনন্ত কালের বুক
              বিদীর্ণ করিয়া যেন চলে--
             রেখা হয়ে মিশে আসে দেহমন মম।
             ক্রমে মিলাইয়া গেল সময়ের সীমা,
             অনন্তে মুহূর্তে কিছু ভেদ নাহি আর।
         ব্যাপ্তিহারা শূন্যসিন্ধু   শুধু যেন এক বিন্দু
              গাঢ়তম অন্তিম কালিমা--
             আমারে গ্রাসিল সেই বিন্দু-পারাবার।
             অন্ধকারহীন হয়ে গেল অন্ধকার।
             "আমি' ব'লে কেহ নাই, তবু যেন আছে।
         অচৈতন্যতলে অন্ধ   চৈতন্য হইল বন্ধ,
              রহিল প্রতিক্ষা করি কার
             মৃত হয়ে প্রাণ যেন চিরকাল বাঁচে।
নয়ন মেলিনু, সেই বহিছে জাহ্নবী--
             পশ্চিমে গৃহের মুখে চলেছে তরণী।
         তীরে কুটিরের তলে স্তিমিত প্রদীপ জ্বলে,
              শূন্যে চাঁদ সুধামুখচ্ছবি।
             সুপ্ত জীব কোলে লয়ে জাগ্রত ধরণী।
<|endoftext|>
<|startoftext|>


কৃষ্ণপক্ষে আধখানা চাঁদ
            উঠল অনেক রাতে,
  খানিক কালো খানিক আলো
            পড়ল আঙিনাতে।
  ওরে আমার নয়ন, আমার
            নয়ন নিদ্রাহারা,
  আকাশ-পানে চেয়ে চেয়ে
            কত গুনবি তারা।
 
  সাড়া কারো নাই রে, সবাই
            ঘুমায় অকাতরে।
  প্রদীপগুলি নিবে গেল
        দুয়ার-দেওয়া ঘরে।
  তুই কেন আজ বেড়াস ফিরি
        আলোয় অন্ধকারে।
  তুই কেন আজ দেখিস চেয়ে
        বনপথের পারে।
 
  শব্দ কোথাও শুনতে কি পাস
        মাঠে তেপান্তরে।
  মাটি কোথাও উঠছে কেঁপে
        ঘোড়ার পদভরে?
  কোথাও ধুলো উড়ছে কি রে
        কোনো আকাশ-কোণে।
  আগুনশিখা যায় কি দেখা
        দূরের আম্রবনে।
 
  সন্ধ্যাবেলা তুই কি কারো
        লিখন পেয়েছিলি।
  বুকের কাছে লুকিয়ে রেখে
        শান্তি হারাইলি?
  নাচে রে তাই রক্ত নাচে
        সকল দেহ-মাঝে,
  বাজে রে তাই কী কথা তোর
        পাঁজর জুড়ে বাজে।
 
  আজিকে এই খণ্ড চাঁদের
        ক্ষীণ আলোকের 'পরে
  ব্যাকুল হয়ে অশান্ত প্রাণ
        আঘাত করে মরে।
  কী লুকিয়ে আছে ওরে,
        কী রেখেছে ঢেকে--
  কিসের কাঁপন কিসের আভাস
        পাই যে থেকে থেকে।
 
  ওরে, কোথাও নাই রে হাওয়া,
        স্তব্ধ বাঁশের শাখা--
  বালুতটের পাশে নদী
        কালির বর্ণে আঁকা।
  বনের 'পরে চেপে আছে
        কাহার অভিশাপ--
  ধরণীতল মূর্ছা গেছে
        লয়ে আপন তাপ।
 
  ওরে, হেথায় আনন্দ নেই--
        পুরানো তোর বাড়ি,
  ভাঙা দুয়ার বাদুড়কে ওই
        দিয়েছে পথ ছাড়ি।
  সন্ধ্যা হতে ঘুমিয়ে পড়ে
        যে যেথা পায় স্থান--
  জাগে না কেউ বীণা হাতে,
        গাহে না কেউ গান।
 
  হেথা কি তোর দুয়ারে কেউ
        পৌঁছোবে আজ রাতে--
  এক হাতে তার ধ্বজা তুলে,
        আলো আর-এক হাতে?
  হঠাৎ কিসের চঞ্চলতা
        ছুটে আসবে বেগে,
  গ্রামের পথে পাখিরা সব
        গেয়ে উঠবে জেগে।
 
উঠবে মৃদঙ বেজে বেজে
        গর্জি গুরুগুরু,
  অঙ্গে হঠাৎ দেবে কাঁটা,
        বক্ষ দুরুদুরু।
  ওরে নিদ্রাবিহীন আঁখি,
        ওরে শান্তিহারা,
  আঁধার পথে চেয়ে চেয়ে
        কার পেয়েছিস সাড়া।
<|endoftext|>
<|startoftext|>


কুষ্মাণ্ডের মনে মনে বড়ো অভিমান
বাঁশের মাচাটি তার পুষ্পক বিমান।
ভুলেও মাটির পানে তাকায় না তাই,
চন্দ্রসূর্যতারকারে করে ভাই ভাই।
নভশ্চর ব'লে তার মনের বিশ্বাস,
শূণ্যপানে চেয়ে তাই ছাড়ে সে নিশ্বাস।
ভাবে শুধু মোটা এই বোঁটাখানা মোরে
বেঁধেছে ধরার সাথে কুটুম্বিতা-ডোরে।
বোঁটা যদি কাটা পড়ে তখনি পলকে
উড়ে যাব আপনার জ্যোতির্ময় লোকে।
বোঁটা যবে কাটা গেল, বুঝিল সে খাঁটি,
সূর্য তার কেহ নয়, সবই তার মাটি।
<|endoftext|>
<|startoftext|>


কুসুমের গিয়েছে সৌরভ,
জীবনের গিয়েছে গৌরব।
এখন যা-কিছু সব ফাঁকি,
ঝরিতে মরিতে শুধু বাকি।
<|endoftext|>
<|startoftext|>


কুসুমের শোভা
      কুসুমের অবসানে
মধুরস হয়ে
      লুকায় ফলের প্রাণে।
<|endoftext|>
<|startoftext|>


কহিল কঞ্চির বেড়া, ওগো পিতামহ
বাঁশবন, নুয়ে কেন পড় অহরহ?
আমরা তোমারি বংশে ছোটো ছোটো ডাল,
তবু মাথা উঁচু করে থাকি চিরকাল।
বাঁশ কহে, ভেদ তাই ছোটোতে বড়োতে,
নত নই, ছোটো নাহি হই কোনোমতে।
<|endoftext|>
<|startoftext|>


কহিল কাঁসার ঘটি খন্‌ খন্‌ স্বর--
কূপ,তুমি কেন খুড়া হলে না সাগর?
তাহা হলে অসংকোচে মারিতাম ডুব,
জল খেয়ে লইতাম পেট ভরে খুব।
কূপ কহে,সত্য বটে ক্ষুদ্র আমি কূপ,
সেই দুঃখে চিরদিন করে আছি চুপ।
কিন্তু বাপু , তার লাগি তুমি কেন ভাব!
যতবার ইচ্ছা যায় ততবার নাবো--
তুমি যত নিতে পার সব যদি নাও
তবু আমি টিঁকে রব দিয়ে-থুয়ে তাও।
<|endoftext|>
<|startoftext|>


কহিল গভীর রাত্রে সংসারে বিরাগী--
"গৃহ তেয়াগিব আজি ইষ্টদেব লাগি।
কে আমারে ভুলাইয়া রেখেছে এখানে?"
দেবতা কহিলা, "আমি।"--শুনিল না কানে।
সুপ্তিমগ্ন শিশুটিরে আঁকড়িয়া বুকে
প্রেয়সী শয্যার প্রান্তে ঘুমাইছে সুখে।
কহিল, "কে তোরা ওরে মায়ার ছলনা?"
দেবতা কহিলা, "আমি।"--কেহ শুনিল না।
ডাকিল শয়ন ছাড়ি, "তুমি কোথা প্রভু?"
দেবতা কহিলা, "হেথা।"--শুনিল না তবু।
স্বপনে কাঁদিল শিশু জননীরে টানি--
দেবতা কহিলা, "ফির।"--শুনিল না বাণী।
দেবতা নিশ্বাস ছাড়ি কহিলেন, "হায়,
আমারে ছাড়িয়া ভক্ত চলিল কোথায়?"
<|endoftext|>
<|startoftext|>


কহিল তারা,"জ্বালিব আলোখানি।
      আঁধার দূর হবে না-হবে,
            সে আমি নাহি জানি।'
<|endoftext|>
<|startoftext|>


কহিল ভিক্ষার ঝুলি টাকার থলিরে,
আমরা কুটুম্ব দোঁহে ভুলে গেলি কি রে?
থলি বলে, কুটুম্বিতা তুমিও ভুলিতে
আমার যা আছে গেলে তোমার ঝুলিতে।
<|endoftext|>
<|startoftext|>


কহিল ভিক্ষার ঝুলি, হে টাকার তোড়া,
তোমাতে আমাতে, ভাই, ভেদ অতি থোড়া--
আদান-প্রদান হোক। তোড়া কহে রাগে,
সে থোড়া প্রভেদটুকু ঘুচে যাক আগে।
<|endoftext|>
<|startoftext|>


কহিল মনের খেদে মাঠ সমতল,
হাট ভ'রে দিই আমি কত শষ্য ফল।
পর্বত দাঁড়ায়ে রন কী জানি কী কাজ,
পাষাণের সিংহাসনে তিনি মহারাজ।
বিধাতার অবিচার, কেন উঁচুনিচু
সে কথা বুঝিতে আমি নাহি পারি কিছু।
গিরি কহে, সব হলে সমভূমি-পারা
নামিত কি ঝরনার সুমঙ্গলধারা?
<|endoftext|>
<|startoftext|>


কহিলা হবু,"শুন গো গোবুরায়,
           কালিকে আমি ভেবেছি সারা রাত্র--
মলিন ধূলা লাগিবে কেন পায়
           ধরণীমাঝে চরণ-ফেলা মাত্র?
তোমরা শুধু বেতন লহ বাঁটি,
           রাজার কাজে কিছুই নাহি দৃষ্টি।
আমার মাটি লাগায় মোরে মাটি,
           রাজ্যে মোর একি এ অনাসৃষ্টি!
            শীঘ্র এর করিবে প্রতিকার
            নহিলে কারো রক্ষা নাহি আর।'
 
শুনিয়া গোবু ভাবিয়া হল খুন,
           দারুণ ত্রাসে ঘর্ম বহে গাত্রে।
পণ্ডিতের হইল মুখ চুন,
           পাত্রদের নিদ্রা নাহি রাত্রে।
রান্নাঘরে নাহিকো চড়ে হাঁড়ি,
           কান্নাকাটি পড়িল বাড়িমধ্যে,
অশ্রুজলে ভাসায়ে পাকা দাড়ি
           কহিলা গোবু হবুর পাদপদ্মে,
            "যদি না ধুলা লাগিবে তব পায়ে,
            পায়ের ধুলা পাইব কী উপায়ে!'
 
শুনিয়া রাজা ভাবিল দুলি দুলি,
           কহিল শেষে, "কথাটা বটে সত্য--
কিন্তু আগে বিদায় করো ধুলি,
           ভাবিয়ো পরে পদধুলির তত্ত্ব।
ধুলা-অভাবে না পেলে পদধুলা
           তোমরা সবে মাহিনা খাও মিথ্যে,
কেন বা তবে পুষিনু এতগুলা
           উপাধি-ধরা বৈজ্ঞানিক ভৃত্যে?
            আগের কাজ আগে তো তুমি সারো,
            পরের কথা ভাবিয়ো পরে আরো,'
 
আঁধার দেখে রাজার কথা শুনি,
         যতনভরে আনিল তবে মন্ত্রী
যেখানে যত আছিল জ্ঞানীগুণী
         দেশে বিদেশে যতেক ছিল যন্ত্রী।
বসিল সবে চশমা চোখে আঁটি,
         ফুরায়ে গেল উনিশ পিপে নস্য।
অনেক ভেবে কহিল, "গেলে মাটি
         ধরায় তবে কোথায় হবে শস্য?'
  কহিল রাজা, "তাই যদি না হবে,
            পণ্ডিতেরা রয়েছ কেন তবে?'
 
সকলে মিলি যুক্তি করি শেষে
           কিনিল ঝাঁটা সাড়ে সতেরো লক্ষ,
ঝাঁটের চোটে পথের ধুলা এসে
           ভরিয়ে দিল রাজার মুখ ও বক্ষ।
ধুলায় কেহ মেলিতে নারে চোখ,
           ধুলার মেঘে পড়িল ঢাকা সূর্য।
ধুলার বেগে কাশিয়া মরে লোক,
           ধুলার মাঝে নগর হল উহ্য।
            কহিল রাজা, "করিতে ধুলা দূর,
            জগৎ হল ধুলায় ভরপুর!'
 
তখন বেগে ছুটিল ঝাঁকে ঝাঁক
           মশক কাঁখে একুশ লাখ ভিস্তি।
পুকুরে বিলে রহিল শুধু পাঁক,
           নদীর জলে নাহিকো চলে কিস্তি।
জলের জীব মরিল জল বিনা,
           ডাঙার প্রাণী সাঁতার করে চেষ্টা--
পাঁকের তলে মজিল বেচা-কিনা,
           সর্দিজ্বরে উজাড় হল দেশটা।
            কহিল রাজা, "এমনি সব গাধা
            ধুলারে মারি করিয়া দিল কাদা!'
 
আবার সবে ডাকিল পরামর্শে;
           বসিল পুন যতেক গুণবন্ত--
ঘুরিয়া মাথা হেরিল চোখে সর্ষে,
           ধুলার হায় নাহিকো পায় অন্ত।
কহিল, "মহী মাদুর দিয়ে ঢাকো,
         ফরাশ পাতি করিব ধুলা বন্ধ।'
কহিল কেহ, "রাজারে ঘরে রাখো,
         কোথাও যেন থাকে না কোনো রন্ধ্র।
            ধুলার মাঝে না যদি দেন পা
            তা হলে পায়ে ধুলা তো লাগে না।'
 
কহিল রাজা, "সে কথা বড়ো খাঁটি,
           কিন্তু মোর হতেছে মনে সন্ধ,
মাটির ভয়ে রাজ্য হবে মাটি
           দিবসরাতি রইলে আমি বন্ধ।'
কহিল সবে, "চামারে তবে ডাকি
           চর্ম দিয়া মুড়িয়া দাও পৃথ্বী
ধূলির মহী ঝুলির মাঝে ঢাকি
           মহীপতির রহিবে মহাকীর্তি।'
            কহিল সবে, "হবে সে অবহেলে,
            যোগ্যমত চামার যদি মেলে।'
 
রাজার চর ধাইল হেথা হোথা,
           ছুটিল সবে ছাড়িয়া সব কর্ম।
যোগ্যমত চামার নাহি কোথা,
           না মিলে তত উচিত-মতো চর্ম।
তখন ধীরে চামার-কুলপতি
           কহিল এসে ঈষৎ হেসে বৃদ্ধ,
"বলিতে পারি করিলে অনুমতি,
           সহজে যাহে মানস হবে সিদ্ধ।
            নিজের দুটি চরণ ঢাকো, তবে
            ধরণী আর ঢাকিতে নাহি হবে।'
 
কহিল রাজা, "এত কি হবে সিধে,
           ভাবিয়া ম'ল সকল দেশ-শুদ্ধ!'
মন্ত্রী কহে, "বেটারে শূল বিঁধে
           কারার মাঝে করিয়া রাখো রুদ্ধ।'
রাজার পদ চর্ম-আবরণে
           ঢাকিল বুড়া বসিয়া পদোপান্তে।
মন্ত্রী কহে, "আমারো ছিল মনে
           কেমনে বেটা পেরেছে সেটা জানতে।'
            সেদিন হতে চলিল জুতা পরা--
            বাঁচিল গোবু রক্ষা পেল ধরা।
<|endoftext|>
<|startoftext|>


কহিলাম, "ওগো রানী,
কত কবি এল চরণে তোমার উপহার দিল আনি।
                                 এসেছি শুনিয়া তাই,
উষার দুয়ারে পাখির মতন গান গেয়ে চলে যাই।'
                       শুনিয়া দাঁড়ালে তব বাতায়ন-'পরে;
                       ঘোমটা আড়ালে কহিলে করুণ স্বরে,
                                 "এখন শীতের দিন
কুয়াশায় ঢাকা আকাশ আমার, কানন কুসুমহীন।'
 
                                 কহিলাম, "ওগো রানী,
          সাগরপারের নিকুঞ্জ হতে এনেছি বাঁশরিখানি।
                                 উতারো ঘোমটা তব,
বারেক তোমার কালো নয়নের আলোখানি দেখে লব।'
 
                       কহিলে, "আমার হয় নি রঙিন সাজ;
                                 হে অধীর কবি, ফিরে যাও তুমি আজ;
                                                মধুর ফাগুন মাসে
                 কুসুম-আসনে বসিব যখন ডেকে লব মোর পাশে।'
 
                                কহিলাম, "ওগো রানী,
            সফল হয়েছে যাত্রা আমার, শুনেছি আশার বাণী।
                                বসন্তসমীরণে
   তব আহ্বানমন্ত্র ফুটিবে কুসুমে আমার বনে।
                                      মধুপমুখর গন্ধমাতাল দিনে
                      ওই জানালার পথখানি লব চিনে,
                                      আসিবে সে সুসময়।
আজিকে বিদায় নেবার বেলায় গাহিব তোমার জয়।'
<|endoftext|>
<|startoftext|>


কহিলেন বসুন্ধরা, দিনের আলোকে
আমি ছাড়া আর কিছু পড়িত না চোখে,
রাত্রে আমি লুপ্ত যবে শূন্যে দিল দেখা
অনন্ত এ জগতের জ্যোতির্ময়ী লেখা॥
<|endoftext|>
<|startoftext|>


কাঁকনজোড়া এনে দিলেম যবে
           ভেবেছিলেম হয়তো খুশি হবে।
তুলে তুমি নিলে হাতের 'পরে,
ঘুরিয়ে তুমি দেখলে ক্ষণেক-তরে,
পরেছিলে হয়তো গিয়ে ঘরে,
           হয়তো বা তা রেখেছিলে খুলে।
         এলে যেদিন বিদায় নেবার রাতে
         কাঁকন-দুটি দেখি নাই তো হাতে,
                       হয়তো এলে ভুলে।
 
           দেয় যে জনা কী দশা পায় তাকে।
           দেওয়ার কথা কেনই মনে রাখে।
পাকা যে ফল পড়ল মাটির টানে
শাখা আবার চায় কি তাহার পানে।
বাতাসেতে উড়িয়ে-দেওয়া গানে
           তারে কি আর স্মরণ করে পাখি।
         দিতে যারা জানে এ সংসারে
         এমন করেই তারা দিতে পারে
                       কিছু না রয় বাকি।
 
         নিতে যারা জানে তারাই জানে,
         বোঝে তারা মূল্যটি কোন্‌খানে।
তারাই জানে বুকের রত্নহারে
সেই মণিটি কজন দিতে পারে
হৃদয় দিয়ে দেখিতে হয় যারে --
            যে পায় তারে পায় সে অবহেলে।
         পাওয়ার মতন পাওয়া যারে কহে
         সহজ বলেই সহজ তাহা নহে,
                     দৈবে তারে মেলে।
 
         ভাবি যখন ভেবে না পাই তবে
         দেবার মতো কী আছে এই ভবে।
কোন্‌ খনিতে কোন্‌ ধনভাণ্ডারে
সাগরতলে কিম্বা সাগরপারে
যক্ষরাজের লক্ষমণির হারে
               যা আছে তা কিছুই তো নয় প্রিয়ে!
         তাই তো বলি যা কিছু মোর দান
         গ্রহণ করেই করবে মূল্যবান
                     আপন হৃদয় দিয়ে।
<|endoftext|>
<|startoftext|>
কাকা বলেন, সময় হলে
          সবাই চলে
          যায় কোথা সেই স্বর্গ-পারে।
বল্‌ তো কাকী
          সত্যি তা কি
                       একেবারে?
তিনি বলেন, যাবার আগে
                       তন্দ্রা লাগে
          ঘণ্টা কখন ওঠে বাজি,
দ্বারের পাশে
          তখন আসে
                       ঘাটের মাঝি।
বাবা গেছেন এমনি করে
                       কখন ভোরে
          তখন আমি বিছানাতে।
তেমনি মাখন
          গেল কখন
                       অনেক রাতে।
কিন্তু আমি বলছি তোমায়
                    সকল সময়
          তোমার কাছেই করব খেলা,
রইব জোরে
          গলা ধরে
                       রাতের বেলা।
সময় হলে মানব না তো,
                       জানব না তো,
          ঘণ্টা মাঝির বাজল কবে।
তাই কি রাজা
          দেবেন সাজা
                       আমায় তবে?
তোমরা বল, স্বর্গ ভালো
                       সেথায় আলো
          রঙে রঙে আকাশ রাঙায়,
সারা বেলা
          ফুলের খেলা
                       পারুলডাঙায়!
হ'ক না ভালো যত ইচ্ছে--
                    কেড়ে নিচ্ছে
          কেই বা তাকে বলো, কাকী?
যেমন আছি
          তোমার কাছেই
                       তেমনি থাকি!
ঐ আমাদের গোলাবাড়ি,
                       গোরুর গাড়ি
          পড়ে আছে চাকা-ভাঙা,
গাবের ডালে
          পাতার লালে
                       আকাশ রাঙা।
সেথা বেড়ায় যক্ষী বুড়ী
                       গুড়ি গুড়ি
          আসশেওড়ার ঝোপে ঝাপে
ফুলের গাছে
          দোয়েল নাচে,
                       ছায়া কাঁপে।
নুকিয়ে আমি সেথা পলাই,
                       কানাই বলাই
          দু-ভাই আসে পাড়ার থেকে।
ভাঙা পাড়ি
          দোলাই নাড়ি
                       ঝেঁকে ঝেঁকে।
সন্ধ্যেবেলায় গল্প বলে
                       রাখ কোলে,
          মিটমিটিয়ে জ্বলে বাতি।
চালতা-শাখে
          পেঁচা ডাকে,
                       বাড়ে রাতি।
স্বর্গে যাওয়া দেব ফাঁকি
                       বলছি, কাকী,
          দেখব আমায় কে কী করে।
চিরকালই
          রইব খালি
                       তোমার ঘরে।
<|endoftext|>
<|startoftext|>




কাঁচড়াপাড়াতে এক
    ছিল রাজপুত্তুর,
রাজকন্যারে লিখে
    পায় না সে উত্তর।
টিকিটের দাম দিয়ে
রাজ্য বিকাবে কি এ,
রেগেমেগে শেষকালে
    বলে ওঠে--দুত্তোর!
ডাকবাবুটিকে দিল
    মুখে ডালকুত্তোর।
 
<|endoftext|>
<|startoftext|>


কাঁচা ধানের ক্ষেতে যেমন
           শ্যামল সুধা ঢেলেছ গো,
তেমনি করে আমার প্রাণে
      নিবিড় শোভা মেলেছ গো।
যেমন করে কালো মেঘে
তোমার আভা গেছে লেগে
তেমনি করে হৃদয়ে মোর
      চরণ তোমার ফেলেছ গো।
বসন্তে এই বনের বায়ে
      যেমন তুমি ঢাল ব্যথা
তেমনি করে অন্তরে মোর
      ছাপিয়ে ওঠে ব্যাকুলতা।
দিয়ে তোমার রুদ্র আলো
বজ্র-আগুন যেমন জ্বাল
তেমনি তোমার আপন তাপে
      প্রাণে আগুন জ্বেলেছ গো।
<|endoftext|>
<|startoftext|>


কাছে এল পূজার ছুটি।
    রোদ্‌দুরে লেগেছে চাঁপাফুলের রঙ।
        হাওয়া উঠছে শিশিরে শির্‌শিরিয়ে,
               শিউলির গন্ধ এসে লাগে
    যেন কার ঠাণ্ডা হাতের কোমল সেবা।
               আকাশের কোণে কোণে
                   সাদা মেঘের আলস্য,
                       দেখে মন লাগে না কাজে।
 
মাস্টারমশায় পড়িয়ে চলেন
        পাথুরে কয়লার আদিম কথা,
    ছেলেটা বেঞ্চিতে পা দোলায়,
        ছবি দেখে আপন মনে--
    কমলদিঘির ফাটল-ধরা ঘাট
        আর ভঞ্জদের পাঁচিল-ঘেঁষা
               আতাগাছের ফলে-ভরা ডাল।
আর দেখে সে মনে মনে তিসির খেতে
        গোয়ালপাড়ার ভিতর দিয়ে
               রাস্তা গেছে এঁকেবেঁকে হাটের পাশে
                   নদীর ধারে।
 
কলেজের ইকনমিক্‌স্‌-ক্লাসে
        খাতায় ফর্দ নিচ্ছে টুকে
চশমা-চোখে মেডেল-পাওয়া ছাত্র--
        হালের লেখা কোন্‌ উপন্যাস কিনতে হবে,
               ধারে মিলবে কোন্‌ দোকানে
"মনে-রেখো' পাড়ের শাড়ি,
        সোনায় জড়ানো শাঁখা,
                   দিল্লির-কাজ-করা লাল মখমলের চটি।
    আর চাই রেশমে-বাঁধাই-করা
               অ্যাণ্টিক কাগজে ছাপা কবিতার বই,
                       এখনো তার নাম মনে পড়ছে না।
 
    ভবানীপুরের তেতালা বাড়িতে
        আলাপ চলছে সরু মোটা গলায়--
               এবার আবুপাহাড় না মাদুরা
                   না ড্যাল্‌হৌসি কিম্বা পুরী
        না সেই চিরকেলে চেনা লোকের দার্জিলিঙ।
    আর দেখছি সামনে দিয়ে
স্টেশনে যাবার রাঙা রাস্তায়
        শহরের-দাদন-দেওয়া দড়িবাঁধা ছাগল-ছানা
               পাঁচটা ছটা ক'রে।
        তাদের নিষ্ফল কান্নার স্বর ছড়িয়ে পড়ে
    কাশের-ঝালর-দোলা শরতের শান্ত আকাশে।
               কেমন ক'রে বুঝেছে তারা
                       এল তাদের পূজার ছুটির দিন।
<|endoftext|>
<|startoftext|>


১২৮
কাছে থাকার আড়ালখানা
          ভেদ ক'রে
তোমার প্রেম দেখিতে যেন
          পায় মোরে ॥
<|endoftext|>
<|startoftext|>


কাছে থাকি যবে
      ভুলে থাকো,
দূরে গেলে যেন
      মনে রাখো।
<|endoftext|>
<|startoftext|>


কাছে যাই, ধরি হাত, বুকে লই টানি--
      তাহার সৌন্দর্য লয়ে আনন্দে মাখিয়া
      পূর্ণ করিবারে চাহি মোর দেহখানি,
      আঁখিতলে বাহুপাশে কাড়িয়া রাখিয়া।
      অধরের হাসি লব করিয়া চুম্বন,
      নয়নের দৃষ্টি লব নয়নে আঁকিয়া,
      কোমল পরশখানি করিয়া বসন
      রাখিব দিবসনিশি সর্বাঙ্গ ঢাকিয়া।
      নাই, নাই, কিছু নাই, শুধু অম্বেষণ--
      নীলিমা লইতে চাই আকাশ ছাঁকিয়া।
      কাছে গেলে রূপ কোথা করে পলায়ন,
      দেহ শুধু হাতে আসে-- শ্রান্ত করে হিয়া।
      প্রভাতে মলিনমুখে ফিরে যাই গেহে,
      হৃদয়ের ধন কভু ধরা যায় দেহে?


<|endoftext|>
<|startoftext|>


কাছের থেকে দেয় না ধরা, দূরের থেকে ডাকে
তিন বছরের প্রিয়া আমার-- দুঃখ জানাই কাকে।
কণ্ঠেতে ওর দিয়ে গেছে দখিন-হাওয়ার দান
তিন বসন্তে দোয়েল শ্যামার তিন বছরের গান।
তবু কেন আমারে ওর এতই কৃপণতা--
বারেক ডেকে দৌড়ে পালায়, কইতে না চায় কথা।
তবু ভাবি, যাই কেন হোক অদৃষ্ট মোর ভালো,
অমন সুরে ডাকে আমার মানিক আমার আলো।
কপাল মন্দ হলে টানে আরো নীচের তলায়--
হৃদয়টি ওর হোক না কঠোর, মিষ্টি তো ওর গলায়।
 
আলো যেমন চমকে বেড়ায় আমলকীর ওই গাছে
তিন বছরের প্রিয়া আমার দূরের থেকে নাচে।
লুকিয়ে কখন বিলিয়ে গেছে বনের হিল্লোল
অঙ্গে উহার বেণুশাখার তিন ফাগুনের দোল।
তবু ক্ষণিক হেলাভরে হৃদয় করি লুট
শেষ না হতেই নাচের পালা কোন্‌খানে দেয় ছুট।
আমি ভাবি এই বা কী কম, প্রাণে তো ঢেউ তোলে--
ওর মনেতে যা হয় তা হোক আমার তো মন দোলে।
হৃদয় নাহয় নাই বা পেলাম মাধুরী পাই নাচে--
ভাবের অভাব রইল নাহয়, ছন্দটা তো আছে।
 
বন্দী হতে চাই যে কোমল ওই বাহুবন্ধনে,
তিন বছরের প্রিয়ার আমার নাই সে খেয়াল মনে।
সোনার প্রভাত দিয়েছে ওর সর্বদেহ ছুঁয়ে
শিউলি ফুলের তিন শরতের পরশ দিয়ে ধুয়ে।
বুঝতে নারি আমার বেলায় কেন টানাটানি।
ক্ষয় নাহি যার সেই সুধা নয় দিত একটুখানি।
তবু ভাবি বিধি আমায় নিতান্ত নয় বাম,
মাঝে মাঝে দেয় সে দেখা তারি কি কম দাম?
পরশ না পাই, হরষ পাব চোখের চাওয়া চেয়ে--
রূপের ঝোরা বইবে আমার বুকের পাহাড় বেয়ে।
 
কবি ব'লে লোকসমাজ আছে তো মোর ঠাঁই,
তিন বছরের প্রিয়ার কাছে কবির আদর নাই।
জানে না যে ছন্দে আমার পাতি নাচের ফাঁদ,
দোলার টানে বাঁধন মানে দূর আকাশের চাঁদ।
পলাতকার দল যত-সব দখিন-হাওয়ার চেলা
আপনি তারা বশ মেনে যায় আমার গানের বেলা।
ছোট্টো ওরই হৃদয়খানি দেয় না শুধু ধরা,
ঝগড়ু বোকার বরণমালা গাঁথে স্বয়ম্বরা।
যখন দেখি এমন বুদ্ধি, এমন তাহার রুচি,
আমারে ওর পছন্দ নয় যায় সে লজ্জা ঘুচি।
 
এমন দিনও আসবে আমার, আছি সে পথ চেয়ে,
তিন বছরের প্রিয়া হবেন বিশ বছরের মেয়ে।
স্বর্গ-ভোলা পারিজাতের গন্ধখানি এসে
খ্যাপা হাওয়ায় বুকের ভিতর ফিরবে ভেসে ভেসে।
কথায় যারে যায় না ধরা এমন আভাস যত
মর্মরিবে বাদল-রাতের রিমিঝিমির মতো।
সৃষ্টিছাড়া ব্যথা যত, নাই যাহাদের বাসা,
ঘুরে ঘুরে গানের সুরে খুঁজবে আপন ভাষা।
দেখবে তখন ঝগড়ু বোকা কী করতে বা পারে,
শেষকালে সেই আসতে হবেই এই কবিটির দ্বারে।
<|endoftext|>
<|startoftext|>


কাছের রাতি দেখিতে পাই
        মানা।
দূরের চাঁদ চিরদিনের
        জানা।
<|endoftext|>
<|startoftext|>


১৮১
কাজ সে তো মানুষের, এই কথা ঠিক।
কাজের মানুষ, কিন্তু  ধিক্‌ তারে ধিক্‌॥        
অবকাশ কর্ম্মে খেলে আপনারি সঙ্গে,
সিন্ধুর স্তব্ধতা খেলে সিন্ধুর তরঙ্গে॥
প্রাণেরে মৃত্যুর ছাপ মূল্য করে দান,
প্রাণ দিয়া লভি তাই যাহা মূল্যবান॥
রস যেথা নাই সেথা যত কিছু খোঁচা,
মরুভূমে জন্মে শুধু কাঁটাগাছ বোঁচা॥
দর্পণে যাহারে দেখি সেই আমি ছায়া,
তারে লয়ে গর্ব্ব করি অপূর্ব্ব এ মায়া॥
আপনি আপনা চেয়ে বড়ো যদি হবে
নিজেকে নিজের কাছে নত করো তবে॥
প্রেমেরে যে করিয়াছে ব্যবসার অঙ্গ
প্রেম দূরে বসে বসে দেখে তার রঙ্গ॥
দুঃখেরে যখন প্রেম করে শিরোমণি
তাহারে আনন্দ বলে চিনি তো তখনি॥
অমৃত যে সত্য, তা'র নাহি পরিমাণ,
মৃত্যু তারে নিত্য নিত্য করিছে প্রমাণ॥
<|endoftext|>
<|startoftext|>
১৪৯
কাঁটাতে আমার অপরাধ আছে,
           দোষ নাহি মোর ফুলে।
কাঁটা, ওগো প্রিয়, থাক্‌ মোর কাছে,
           ফুল তুমি নিয়ো তুলে॥ 
<|endoftext|>
<|startoftext|>


কাঁটার সংখ্যা
           ঈর্ষাভরে
ফুল যেন নাহি
           গণনা করে।
<|endoftext|>
<|startoftext|>




কাঠবিড়ালির ছানাদুটি
          আঁচলতলায় ঢাকা,
পায় সে কোমল করুণ হাতে
          পরশ সুধামাখা।
                       এই দেখাটি দেখে এলেম
                    ক্ষণকালের মাঝে,
সেই থেকে আজ আমার মনে
          সুরের মতো বাজে।
চাঁপাগাছের আড়াল থেকে
          একলা সাঁঝের তারা
একটুখানি ক্ষীণ মাধুরী
          জাগায় যেমনধারা,
তরল কলধ্বনি যেমন
          বাজে জলের পাকে
গ্রামের ধারে বিজন ঘাটে
          ছোটো নদীর বাঁকে,
লেবুর ডালে খুশি যেমন
          প্রথম জেগে ওঠে
একটু যখন গন্ধ নিয়ে
          একটি কুঁড়ি ফোটে,
দুপুর বেলায় পাখি যেমন--
          দেখতে না পাই যাকে--
ঘন ছায়ায় সমস্ত দিন
          মৃদুল সুরে ডাকে,
তেমনিতরো ওই ছবিটির
          মধুরসের কণা
ক্ষণকালের তরে আমায়
          করেছে আনমনা।
দুঃখসুখের বোঝা নিয়ে
          চলি আপন মনে,
তখন জীবন-পথের ধারে
          গোপন কোণে কোণে
হঠাৎ দেখি চিরাভ্যাসের
          অন্তরালের কাছে
                       লক্ষ্মীদেবীর মালার থেকে
                    ছিন্ন পড়ে আছে
             ধূলির সঙ্গে মিলিয়ে গিয়ে
                    টুকরো রতন কত--
             আজকে আমার এই দেখাটি
                    দেখি তারির মতো।
<|endoftext|>
<|startoftext|>


কাঁঠালের ভূতি-পচা, আমানি, মাছের যত আঁশ,
                   রান্নাঘরের পাঁশ,
         মরা বিড়ালের দেহ, পেঁকো নর্দমায়
বীভৎস মাছির দল ঐকতান-বাদন জমায়।
          শেষরাত্রে মাতাল বাসায়
স্ত্রীকে মারে, গালি দেয় গদ্‌গদ ভাষায়,
          ঘুমভাঙা পাশের বাড়িতে
পাড়াপ্রতিবেশী থাকে হুংকার ছাড়িতে।
                   ভদ্রতার বোধ যায় চলে,
         মনে হয় নরহত্যা পাপ নয় ব'লে।
          কুকুরটা, সর্ব অঙ্গে ক্ষত,
         বিছানায় শোয় এসে, আমি নিদ্রাগত।
নিজেরে জানান দেয় তীব্রকণ্ঠে আত্মশ্লাঘী সতী
                   রণচন্ডা চন্ডী মূর্তিমতী।
          মোটা সিঁদুরের রেখা আঁকা,
                  হাতে মোটা শাঁখা,
          শাড়ি লাল-পেড়ে,
                   খাটো খোঁপা-পিন্ডটুকু ছেড়ে
           ঘোমটার প্রান্ত ওঠে টাকের সীমায়--
অস্থির সমস্ত পাড়া এ মেয়ের সতী-মহিমায়।
এ গলিতে বাস মোর, তবু আমি জন্ম-রোমান্টিক--
          আমি সেই পথের পথিক
         যে-পথ দেখায়ে চলে দক্ষিণে বাতাসে,
পাখির ইশারা যায় যে-পথের অলক্ষ্য আকাশে।
          মৌমাছি যে-পথ জানে
                   মাধবীর অদৃশ্য আহ্বানে।
          এটা সত্য কিংবা সত্য ওটা
                   মোর কাছে মিথ্যা সে তর্কটা।
          আকাশকুসুম-কুঞ্জবনে,
                       দিগঙ্গনে
          ভিত্তিহীন যে-বাসা আমার
         সেখানেই পলাতকা আসা-যাওয়া করে বার-বার।
          আজি এই চৈত্রের খেয়ালে
                   মনেরে জড়ালো ইন্দ্রজালে।
                       দেশকাল
          ভুলে গেল তার বাঁধা তাল।
         নায়িকা আসিল নেমে আকাশপ্রদীপে আলো পেয়ে।
                       সেই মেয়ে
                   নহে বিংশ-শতকিয়া
         ছন্দোহারা কবিদের ব্যঙ্গহাসি-বিহসিত প্রিয়া।
          সে নয় ইকনমিক্‌স্‌-পরীক্ষাবাহিনী
আতপ্ত বসন্তে আজি নিশ্বসিত যাহার কাহিনী।
                   অনসূয়া নাম তার, প্রাকৃতভাষায়
কারে সে বিস্মৃত যুগে কাঁদায় হাসায়,
          অশ্রুত হাসির ধ্বনি মিলায় সে কলকোলাহলে
                       শিপ্রাতটতলে।
         পিনদ্ধ বল্কলবন্ধে যৌবনের বন্দী দূত দোঁহে
                   জাগে অঙ্গে উদ্ধত বিদ্রোহে।
          অযতনে এলায়িত রুক্ষ কেশপাশ             
বনপথে মেলে চলে মৃদুমন্দ গন্ধের আভাস।
                   প্রিয়কে সে বলে, "পিয়',
                       বাণী লোভনীয়--
                   এনে দেয় রোমাঞ্চ-হরষ
                       কোমল সে ধ্বনির পরশ।
                   সোহাগের নাম দেয় মাধবীরে
                    আলিঙ্গনে ঘিরে,
                   এ মাধুরী যে দেখে গোপনে
                       ঈর্ষার বেদনা পায় মনে।
         যখন নৃপতি ছিল উচ্ছৃঙ্খল উন্মত্তের মতো
          দয়াহীন ছলনায় রত
                   আমি কবি অনাবিল সরল মাধুরী
                       করিতেছিলাম চুরি
                  এলা-বনচ্ছায়ে এক কোণে,
                 মধুকর যেমন গোপনে
                       ফুলমধু লয় হরি
                 নিভৃত ভান্ডার ভরি ভরি
                       মালতীর স্মিত সম্মতিতে।
                 ছিল সে গাঁথিতে
                       নতশিরে পুষ্পহার
                 সদ্য-তোলা কুঁড়ি মল্লিকার।
          বলেছিনু, আমি দেব ছন্দের গাঁথুনি
                       কথা চুনি চুনি।
                    অয়ি মালবিকা
অভিসার-যাত্রাপথে কখনো বহ নি দীপশিখা।
         অর্ধাবগুণ্ঠিত ছিলে কাব্যে শুধু ইঙ্গিত-আড়ালে,
                   নিঃশবদে চরণ বাড়ালে
          হৃদয়প্রাঙ্গণে আজি স্পষ্ট আলোকে--
                     বিস্মিত চাহনিখানি বিস্ফারিত কালো দুটি চোখে,
                       বহু মৌনী শতাব্দীর মাঝে দেখিলাম--
                                 প্রিয় নাম
                       প্রথম শুনিলে বুঝি কবিকণ্ঠস্বরে
                                 দূর যুগান্তরে।
                        বোধ হল, তুলে ধ'রে ডালা
                       মোর হাতে দিলে তব আধফোটা মল্লিকার মালা।
সুকুমার অঙ্গুলির ভঙ্গীটুকু মনে ধ্যান ক'রে
           ছবি আঁকিলাম বসে চৈত্রের প্রহরে।
    স্বপ্নের বাঁশিটি আজ ফেলে তব কোলে
                             আর-বার যেতে হবে চ'লে  
                  সেথা, যেথা বাস্তবের মিথ্যা বঞ্চনায়
                                 দিন চলে যায়।
<|endoftext|>
<|startoftext|>


কাণ্ডারী গো,যদি এবার
              পৌঁছে থাক কূলে
হাল ছেড়ে দাও, এখন আমার    
              হাত ধরে লও তুলে।
      ক্ষণেক তোমার বনের ঘাসে
      বসাও আমায় তোমার পাশে,
      রাত্রি আমার কেটে গেছে
              ঢেউয়ের দোলায় দুলে।
কাণ্ডারী গো, ঘর যদি মোর
                   না থাকে আর দূরে,
ওই যদি মোর ঘরের বাঁশি
                   বাজে ভোরের সুরে,
      শেষ বাজিয়ে দাও গো চিতে
      অশ্রুজলের রাগিণীতে
      পথের বাঁশিখানি তোমার
                   পথতরুর মূলে।
<|endoftext|>
<|startoftext|>


কাঁধে মই, বলে "কই ভূঁইচাপা গাছ',
দইভাঁড়ে ছিপ ছাড়ে, খোঁজে কইমাছ,
ঘুঁটেছাই মেখে লাউ রাঁধে ঝাউপাতা--
কী খেতাব দেব তায় ঘুরে যায় মাথা।
<|endoftext|>
<|startoftext|>


১৬৫
কানন কুসুম-উপহার দেয় চাঁদে
সাগর আপন শূন্যতা নিয়ে কাঁদে॥
<|endoftext|>
<|startoftext|>


কানা-কড়ি পিঠ তুলি কহে টাকাটিকে,
তুমি ষোলো আনা মাত্র, নহ পাঁচ সিকে।
টাকা কয়, আমি তাই, মূল্য মোর যথা,
তোমার যা মূল্য তার ঢের বেশি কথা।
<|endoftext|>
<|startoftext|>


 কানাডার প্রতি
             বিশ্ব জুড়ে ক্ষুব্ধ ইতিহাসে
অন্ধবেগে ঝঞ্ঝাবায়ু হুংকারিয়া আসে
             ধ্বংস করে সভ্যতার চূড়া।
              ধর্ম আজি সংশয়েতে নত,
             যুগযুগের তাপসদের সাধনধন যত
                  দানবপদদলনে হল গুঁড়া।
             তোমরা এসো তরুণ জাতি সবে
মুক্তিরণ-ঘোষণাবাণী জাগাও বীররবে।
                  তোলো অজেয় বিশ্বাসের কেতু।
             রক্তে-রাঙা ভাঙন-ধরা পথে
দুর্গমেরে পেরোতে হবে বিঘ্নজয়ী রথে,
                  পরান দিয়ে বাঁধিতে হবে সেতু।
             ত্রাসের পদাঘাতের তাড়নায়,
অসম্মান নিয়ো না শিরে, ভুলো না আপনায়।
          মিথ্যা দিয়ে, চাতুরী দিয়ে, রচিয়া গুহাবাস
                       পৌরুষেরে কোরো না পরিহাস।
                        বাঁচাতে নিজ প্রাণ
          বলীর পদে দুর্বলেরে কোরো না বলিদান।
<|endoftext|>
<|startoftext|>


কাব্যের কথা বাঁধা পড়ে যথা
                        ছন্দের বাঁধনে,
                     পরানে তোমায় ধরিয়া রাখিব
                        সেইমতো সাধনে।
কাঁপায়ে আমার হৃদয়ের সীমা
বাজিবে তোমার অসীম মহিমা,
চিরবিচিত্র আনন্দরূপে
          ধরা দিবে জীবনে
                        কাব্যের কথা বাঁধা পড়ে যথা
                                   ছন্দের বাঁধনে।
                     আমার তুচ্ছ দিনের কর্মে
                        তুমি দিবে গরিমা,
                     আমার তনুর অণুতে অণুতে
                        রবে তব প্রতিমা।
সকল প্রেমের স্নেহের মাঝারে
আসন সঁপিব হৃদয়রাজারে,
অসীম তোমার ভুবনে রহিয়া
                     রবে মম ভবনে,
                        কাব্যের কথা বাঁধা রহে যথা
                                   ছন্দের বাঁধনে।
<|endoftext|>
<|startoftext|>


কামনায় কামনায় দেশে দেশে যুগে যুগান্তরে
নিরন্তর নিদারুণ দ্বন্দ্ব যবে দেখি ঘরে ঘরে
প্রহরে প্রহরে; দেখি অন্ধ মোহ দুরন্ত প্রয়াসে
বুভুক্ষার বহ্নি দিয়ে ভস্মীভূত করে অনায়াসে
নিঃসহায় দুর্ভাগার সকরুণ সকল প্রত্যাশা,
জীবনের সকল সম্বল; দুঃখীর আশ্রয়বাসা
নিশ্চিন্তে ভাঙিয়া আনে দুর্দাম দুরাশাহোমানলে
আহুতি-ইন্ধন জোগাইতে; নিঃসংকোচে গর্বে বলে,
আত্মতৃপ্তি ধর্ম হতে বড়ো; দেখি আত্মম্ভরী প্রাণ
তুচ্ছ করিবারে পারে মানুষের গভীর সম্মান
গৌরবের মৃগতৃষ্ণিকায়; সিদ্ধির স্পর্ধার তরে
দীনের সর্বস্ব সার্থকতা দলি দেয় ধূলি-'পরে
জয়যাত্রাপথে; দেখি ধিক্কারে ভরিয়া উঠে মন,
আত্মজাতি-মাংসলুব্ধ মানুষের প্রাণনিকেতন
উন্মীলিছে নখে দন্তে হিংস্র বিভীষিকা; চিত্ত মম
নিষ্কৃতিসন্ধানে ফিরে পিঞ্জরিত বিহঙ্গমসম,
মুহূর্তে মুহূর্তে বাজে শৃঙ্খলবন্ধন-অপমান
সংসারের। হেনকালে জ্বলি উঠে বজ্রাগ্নি-সমান
চিত্তে তাঁর দিব্যমূর্তি, সেই বীর রাজার কুমার
বাসনারে বলি দিয়া বিসর্জিয়া সর্ব আপনার
বর্তমানকাল হতে নিষ্ক্রমিলা নিত্যকাল-মাঝে
অনন্ত তপস্যা বহি মানুষের উদ্ধারের কাজে
অহমিকা-বন্দীশালা হতে। - ভগবান বুদ্ধ তুমি,
নির্দয় এ লোকালয়, এ ক্ষেত্রই তব জন্মভূমি।
ভরসা হারাল যারা, যাহাদের ভেঙেছে বিশ্বাস,
তোমারি করুণাবিত্তে ভরুক তাদের সর্বনাশ, --
আপনারে ভুলে তারা ভুলুক দুর্গতি। - আর যারা
ক্ষীণের নির্ভর ধ্বংস করে, রচে দুর্ভাগ্যের কারা
দুর্বলের মুক্তি রুধি, বোসো তাহাদেরি দুর্গদ্বারে
তপের আসন পাতি; প্রমাদবিহ্বল অহংকারে
পড়ুক সত্যের দৃষ্টি; তাদের নিঃসীম অসম্মান
তব পুণ্য আলোকেতে লভুক নিঃশেষ অবসান।
তব পুণ্যে আলোকেতে লভুক নি:শেষ অবসান।
<|endoftext|>
<|startoftext|>


কার পানে মা, চেয়ে আছ
      মেলি দুটি করুণ আঁখি।
কে ছিঁড়েছে ফুলের পাতা,
      কে ধরেছে বনের পাখি।
কে কারে কী বলেছে গো,
      কার প্রাণে বেজেছে ব্যথা--
করুণায় যে ভরে এল
      দুখানি তোর আঁখির পাতা।
খেলতে খেলতে মায়ের আমার
      আর বুঝি হল না খেলা।
ফুলের গুচ্ছ কোলে প'ড়ে--
      কেন মা এ হেলাফেলা।
অনেক দুঃখ আছে হেথায়,
      এ জগৎ যে দুঃখে ভরা--
তোমার দুটি আঁখির সুধায়
      জুড়িয়ে গেল নিখিল ধরা।
লক্ষ্মী আমায় বল্‌ দেখি মা,
      লুকিয়ে ছিলি কোন্‌ সাগরে।
সহসা আজ কাহার পুণ্যে
           উদয় হলি মোদের ঘরে।
সঙ্গে করে নিয়ে এলি
      হৃদয়-ভরা স্নেহের সুধা,
হৃদয় ঢেলে মিটিয়ে যাবি
      এ জগতের প্রেমের ক্ষুধা।
থামো, থামো, ওর কাছেতে
      ক'য়ো না কেউ কঠোর কথা,
করুণ আঁখির বালাই নিয়ে
      কেউ কারে দিয়ো না ব্যথা।
সইতে যদি না পারে ও,
      কেঁদে যদি চলে যায়--
এ-ধরণীর পাষাণ-প্রাণে
      ফুলের মতো ঝরে যায়।
ও যে আমার শিশিরকণা,
      ও যে আমার সাঁঝের তারা--
কবে এল কবে যাবে
      এই ভয়তে হই রে সারা।
<|endoftext|>
<|startoftext|>


কার লাগি এই গয়না গড়াও
                যতন-ভরে।
স্যাকরা বলে, একা আমার
                প্রিয়ার তরে।
 
শুধাই তারে, প্রিয়া তোমার
                কোথায় আছে।
স্যাকরা বলে, মনের ভিতর
                বুকের কাছে।
 
আমি বলি, কিনে তো লয়
                মহারাজাই।
স্যাকরা বলে, প্রেয়সীরে
                আগে সাজাই।
 
আমি শুধাই, সোনা তোমার
                ছোঁয় কবে সে।
স্যাকরা বলে অলখ ছোঁওয়ায়
                রূপ লভে সে।
 
শুধাই, একি একলা তারি
                চরণতলে।
স্যাকরা বলে, তারে দিলেই
                পায় সকলে।
<|endoftext|>
<|startoftext|>


কার হাতে এই মালা তোমার পাঠালে
         আজ            ফাগুন-দিনের সকালে।
            তার    বর্ণে তোমার নামের রেখা,
                         গন্ধে তোমার ছন্দ লেখা,
                        সেই মালাটি বেঁধেছি মোর কপালে
                                   আজ         ফাগুন-দিনের সকালে।
 
            গানটি   তোমার চলে এল আকাশে
    আজ                ফাগুন-দিনের বাতাসে।
    ওগো                 আমার নামটি তোমার সুরে
                         কেমন করে দিলে জুড়ে
                         লুকিয়ে তুমি ওই গানেরি আড়ালে,
                                   আজ           ফাগুন-দিনের সকালে।
<|endoftext|>
<|startoftext|>


কারে দূর নাহি কর। যত করি দান
তোমারে হৃদয় মন, তত হয় স্থান
সবারে লইতে প্রাণে। বিদ্বেষ যেখানে
দ্বার হতে কারেও তাড়ায় অপমানে
তুমি সেই সাথে যাও; যেথা অহংকার
ঘৃণাভরে ক্ষুদ্রজনে রুদ্ধ করে দ্বার
সেথা হতে ফির তুমি; ঈর্ষা চিত্তকোণে
বসি বসি ছিদ্র করে তোমারি আসনে
তপ্ত শূলে। তুমি থাক,যেথায় সবাই
সহজে খুঁজিয়া পায় নিজ নিজ ঠাঁই।
ক্ষুদ্র রাজা আসে যবে, ভৃত্য উচ্চরবে
হাঁকি কহে, "সরে যাও, দূরে যাও সবে।'
মহারাজ তুমি যবে এস, সেই সাথে
নিখিল জগৎ আসে তোমারি পশ্চাতে।
<|endoftext|>
<|startoftext|>


কারে দিব দোষ বন্ধু, কারে দিব দোষ!
বৃথা কর আস্ফালন, বৃথা কর রোষ।
যারা শুধু মরে কিন্তু নাহি দেয় প্রাণ,
কেহ কভু তাহাদের করে নি সম্মান।
যতই কাগজে কাঁদি, যত দিই গালি,
কালামুখে পড়ে তত কলঙ্কের কালি।
যে তোমারে অপমান করে অহর্নিশ
তারি কাছে তারি 'পরে তোমার নালিশ!
নিজের বিচার যদি নাই নিজহাতে,
পদাঘাত খেয়ে যদি না পার ফিরাতে--
তবে ঘরে নতশিরে চুপ করে থাক্‌,
সাপ্তাহিকে দিগ্‌বিদিকে বাজাস নে ঢাক।
একদিকে অসি আর অবজ্ঞা অটল,
অন্য দিকে মসী আর শুধু অশ্রুজল।
<|endoftext|>
<|startoftext|>


কাল আমি তরী খুলি লোকালয়মাঝে
আবার ফিরিয়া যাব আপনার কাজে--
হে অন্তর্যামিনী দেবী, ছেড়ো না আমারে,
যেয়ো না একেলা ফেলি জনতাপাথারে
কর্মকোলাহলে। সেথা সর্ব ঝঞ্ঝনায়
নিত্য যেন বাজে চিত্তে তোমার বীণায়
এমনি মঙ্গলধ্বনি। বিদ্বেষের বাণে
বক্ষ বিদ্ধ করি যবে রক্ত টেনে আনে,
তোমার সান্ত্বনাসুধা অশ্রুবারিসম
পড়ে যেন বিন্দু বিন্দু ক্ষতপ্রাণে মম।
বিরোধ উঠিবে গর্জি শতফণা ফণী,
তুমি মৃদুস্বরে দিয়ো শান্তিমন্ত্রধ্বনি--
স্বার্থ মিথ্যা, সব মিথ্যা--বোলো কানে কানে--
আমি শুধু নিত্য সত্য তোর মাঝখানে।
<|endoftext|>
<|startoftext|>


কাল চলে আসিয়াছি, কোনো কথা বলি নি তোমারে।
            শেষ করে দিনু একেবারে
            আশা নৈরাশ্যের দ্বন্দ্ব, ক্ষুব্ধ কামনার
                     দুঃসহ ধিক্কার।
            বিরহের বিষণ্ন আকাশে
                      সন্ধ্যা হয়ে আসে।
তোমারে নিরখি ধ্যানে সব হতে স্বতন্ত্র করিয়া
                       অনন্তে ধরিয়া।
          নাই সৃষ্টিধারা,
        নাই রবিশশী গ্রহতারা;
                   বায়ু স্তব্ধ আছে,
          দিগন্তে একটি রেখা আঁকে নাই গাছে।
                   নাইকো জনতা,
                       নাই কানাকানি কথা।
                       নাই সময়ের পদধ্বনি
                       নিরন্ত মুহূর্ত স্থির, দণ্ড পল কিছুই না গণি।
                       নাই আলো, নাই অন্ধকার--
                  আমি নাই, গ্রন্থি নাই তোমার আমার।
নাই সুখ দুঃখ ভয়, আকাঙক্ষা বিলুপ্ত হল সব--
          আকাশে নিস্তব্ধ এক শান্ত অনুভব।
তোমাতে সমস্ত লীন, তুমি আছ একা।--
    আমি-হীন চিত্তমাঝে একান্ত-তোমারে শুধু দেখা।
<|endoftext|>
<|startoftext|>


কাল প্রাতে মোর জন্মদিনে
এ শৈল-আতিথ্যবাসে
বুদ্ধের নেপালী ভক্ত এসেছিল মোর বার্তা শুনে।
ভূতলে আসন পাতি
বুদ্ধের বন্দনামন্ত্র শুনাইল আমার কল্যাণে--
গ্রহণ করিনু সেই বাণী।
এ ধারায় জন্ম নিয়ে যে মহামানব
সব মানবের জন্ম সার্থক করেছে একদিন,
মানুষের জন্মক্ষণ হতে
নারায়ণী এ ধরণী
যাঁর আবির্ভাব লাগি অপেক্ষা করেছে বহু যুগ,
যাঁহাতে প্রত্যক্ষ হল ধরায় সৃষ্টির অভিপ্রায়,
শুভক্ষণে পুণ্যমন্ত্রে
তাঁহারে স্মরণ করি জানিলাম মনে--
প্রবেশি মানবলোকে আশি বর্ষ আগে
এই মহাপুরুষের পুণ্যভাগী হয়েছি আমিও।
<|endoftext|>
<|startoftext|>


কাল বলে, আমি সৃষ্টি করি এই ভব।
ঘড়ি বলে, তা হলে আমিও স্রষ্টা তব।
<|endoftext|>
<|startoftext|>


কাল যবে সন্ধ্যাকালে বন্ধুসভাতলে
গাহিতে তোমার গান কহিল সকলে
সহসা রুধিয়া গেল হৃদয়ের দ্বার--
যেথায় আসন তব, গোপন আগার।
স্থানভেদে তব গান-- মূর্তি নব নব--
সখাসনে হাস্যোচ্ছ্বাস সেও গান তব,
প্রিয়াসনে প্রিয়ালাপ, শিশুসনে খেলা--
জগতে যেথায় যত আনন্দের মেলা
সর্বত্র তোমার গান বিচিত্র গৌরবে
আপনি ধ্বনিতে থাকে সরবে নীরবে।
আকাশে তারকা ফুটে, ফুলবনে ফুল,
খনিতে মানিক থাকে-- হয় নাকো ভুল।
তেমনি আপনি তুমি যেখানে যে গান
রেখেছ, কবিও যেন রাখে তার মান।
<|endoftext|>
<|startoftext|>


কাল রাত্রে
      বাদলের দানোয়-পাওয়া অন্ধকারে
            বর্ষণের রিমঝিম প্রলাপে
                  চাপা দিয়েছিল
                           সন্ন্যাসী নিশীথের ধ্যানমন্ত্র।
      জড়ত্বে ছিলেম পরাভূত,
                     ছিলেম উপবাসী;
              ছিল শিথিলশক্তি ধূলিশয়ান।
                    বুকে ভর দিয়ে বসেছিল
                           সমস্ত আকাশের সঙ্গহীনতা।
"চাই চাই" করে কেঁদে উঠেছিল প্রাণ
             প্রহরে প্রহরে নিশাচর পাখির মতো।
            নানা নাম ধরেছিল ভিক্ষা,
             অন্তরের অন্ধস্তরে শিকড় চালিয়েছিল
            আঁকাবাঁকা অশুচি কান্নার।
                         "চাই চাই" বলে
            শূন্য হাৎড়ে বেড়িয়েছিল রাত-কানা
                      যাকে চায় তাকে না জেনে।
            শেষে ক্রুদ্ধ গর্জনে হেঁকে উঠল,
                         "নেই সে নেই কোথাও নেই।"
            সত্যহারা শূন্যতার গর্ত থেকে
                     কালো কামনার সাপের বংশ
            বেরিয়ে এসে জড়িয়েছে কাঙালকে--
                     নাস্তিত্বের-সেই-শিকল-বাঁধা ভৃত্যকে--
                             নিরর্থের বোঝায়
                      বেঁকেছে যার পিঠ,
                              নেমেছে যার মাথা।
ভোর হল রাত্রি।
          আষাঢ়ের সকালে অকস্মাৎ হাওয়ায়
                   ঘন মেঘের দুর্গপ্রাচীর
                           পড়ল ভেঙেচুরে।
            ছুটে বেরিয়ে এসেছে
                     প্রভাতের বাঁধন-ছেঁড়া আলো।
                   মুক্তির আনন্দঘোষণা
                     বেজে উঠল আকাশে আকাশে
                      আগুনের ভাষায়।
                   পাখিদের ছোটো কোমল তনুতে
                         দুরন্ত হয়ে উঠল প্রাণের উৎসুক ছন্দ।
                চলল তাদের সুরের তীর-খেলা
                         কণ্ঠ থেকে কণ্ঠ, শাখা থেকে শাখায়।
                সেতারের দ্রুত তালের বাজন যেন
                         পাতায় পাতায় আলোর চমক।
                          মন দাঁড়িয়ে উঠল;
                                 বললে, আমি পূর্ণ।
                তার অভিষেক হল
                           আপনারই উদ্‌বেল তরঙ্গে।
                     তার আপন সঙ্গ
                           আপনাকে করলে বেষ্টন
                              শিলাতটকে ঝর্নার মতো;
                           উপচে উঠে মিলতে চলল
                                চার দিকের সব-কিছুর মধ্যে।
         চেতনার সঙ্গে আলোর রইল না কোনো ব্যবধান।
          প্রভাতসূর্যের অন্তরে
            দেখতে পেলেম আপনাকে
                         হিরন্ময় পুরুষ;
          ডিঙিয়ে গেলেম দেহের বেড়া,
            পেরিয়ে গেলেম কালের সীমা,
          গান গাইলেম "চাই নে কিছু চাই নে" --
              যেমন গাইছে রক্তপদ্মের রক্তিমা,
                     যেমন গাইছে সমুদ্রের ঢেউ,
                         সন্ধ্যাতারার শান্তি,
                            গিরিশিখরের নির্জনতা।
<|endoftext|>
<|startoftext|>


কাল রাতে দেখিনু স্বপন--
দেবতা-আশিস-সম                শিয়রে সে বসি মম
             মুখে রাখি করুণনয়ন
কোমল অঙ্গুলি শিরে                   বুলাইছে ধীরে ধীরে
             সুধামাখা প্রিয়-পরশন--
             কাল রাতে হেরিনু স্বপন।
 
হেরি সেই মুখপানে                বেদনা ভরিল প্রাণে
             দুই চক্ষু জলে ছলছলি--
বুকভরা অভিমান                  আলোড়িয়া মর্মস্থান
             কণ্ঠে যেন উঠিল উছলি।
সে শুধু আকুল চোখে               নীরবে গভীর শোকে
             শুধাইল, "কী হয়েছে তোর?"
কী বলিতে গিয়ে প্রাণ                 ফেটে হল শতখান,
             তখনি ভাঙিল ঘুমঘোর।
 
অন্ধকার নিশীথিনী                     ঘুমাইছে একাকিনী,
             অরণ্যে উঠিছে ঝিল্লিস্বর,
বাতায়নে ধ্রুবতারা                     চেয়ে আছে নিদ্রাহারা--
             নতনেত্রে গণিছে প্রহর।
দীপ-নির্বাপিত ঘরে                   শুয়ে শূন্য শয্যা-'পরে
             ভাবিতে লাগিনু কতক্ষণ--
শিথানে মাথাটি থুয়ে                   সেও একা শুয়ে শুয়ে
             কী জানি কী হেরিছে স্বপন
             দ্বিপ্রহরা যামিনী যখন।
<|endoftext|>
<|startoftext|>


কাল সন্ধ্যাকালে ধীরে সন্ধ্যার বাতাস
বহিয়া আনিতেছিল ফুলের সুবাস।
রাত্রি হ'ল, আঁধারের ঘনীভূত ছায়ে
পাখিগুলি একে একে পড়িল ঘুমায়ে।
প্রফুল্ল বসন্ত ছিল ঘেরি চারি ধার
আছিল প্রফুল্লতর যৌবন তোমার,
তারকা হাসিতেছিল আকাশের মেয়ে,
ও আঁখি হাসিতেছিল তাহাদের চেয়ে।
দুজনে কহিতেছিনু কথা কানে কানে,
হৃদয় গাহিতেছিল মিষ্টতম তানে।
রজনী দেখিনু অতি পবিত্র বিমল,
ও মুখ দেখিনু অতি সুন্দর উজ্জ্বল।
সোনার তারকাদের ডেকে ধীরে ধীরে,
কহিনু, "সমস্ত স্বর্গ ঢাকলো এর শিরে!"
বলিনু আঁখিরে তব "ওগো আঁখি-তারা,
ঢালো গো আমার পরে প্রণয়ের ধারা।"
<|endoftext|>
<|startoftext|>




কালকে রাতে মেঘের গরজনে
রিমিঝিমি-বাদল-বরিষনে
            ভাবিতেছিলাম একা একা--
            স্বপ্ন যদি যায় রে দেখা
আসে যেন তাহার মূর্তি ধ'রে
বাদলা রাতে আধেক ঘুমঘোরে।
 
মাঠে মাঠে বাতাস ফিরে মাতি,
বৃথা স্বপ্নে কাটল সারা রাতি।
            হায় রে, সত্য কঠিন ভারী,
            ইচ্ছামত গড়তে নারি--
স্বপ্ন সেও চলে আপন মতে,
আমি চলি আমার শূন্য পথে।
 
কালকে ছিল এমন ঘন রাত,
আকুল ধারে এমন বারিপাত,
           মিথ্যা যদি মধুর রূপে
           আসত কাছে চুপে চুপে
তাহা হলে কাহার হত ক্ষতি
স্বপ্ন যদি ধরত সে মূরতি?
<|endoftext|>
<|startoftext|>


কালুর খাবার শখ সব চেয়ে পিষ্টকে।
গৃহিণী গড়েছে যেন চিনি মেখে ইষ্টকে।
        পুড়ে সে হয়েছে কালো,
        মুখে কালু বলে "ভালো',
মনে মনে খোঁটা দেয় দগ্ধ অদৃষ্টকে।
কলিক্‌-ব্যথায় ডাকে ক্রুসে-বেঁধা খ্রীস্টকে।
<|endoftext|>
<|startoftext|>


কালি    মধুযামিনীতে জ্যোৎস্নানিশীথে
                   কুঞ্জকাননে সুখে
   ফেনিলোচ্ছল যৌবনসুরা
                   ধরেছি তোমার মুখে।
   তুমি    চেয়ে মোর আঁখি-'পরে
   ধীরে    পাত্র লয়েছ করে,
   হেসে    করিয়াছ পান চুম্বনভরা
                   সরস বিম্বাধরে,
কালি    মধুযামিনীতে জ্যোৎস্নানিশীথে
                   মধুর আবেশভরে।
      তব    অবগুণ্ঠনখানি
   আমি    খুলে ফেলেছিনু টানি,
আমি    কেড়ে রেখেছিনু বক্ষে তোমার
                   কমলকোমল পাণি--
ভাবে    নিমীলিত তব যুগল নয়ন,
                   মুখে নাহি ছিল বাণী।
   আমি    শিথিল করিয়া পাশ
   খুলে    দিয়েছিনু কেশরাশ,
   তব           আনমিত মুখখানি
   সুখে    থুয়েছিনু বুকে আনি--
তুমি    সকল সোহাগ সয়েছিলে, সখী,
                   হাসিমুকুলিত মুখে
কালি    মধুযামিনীতে জ্যোৎস্নানিশীথে
                   নবীনমিলনসুখে।
 
আজি    নির্মলবায় শান্ত উষায়
                   নির্জন নদীতীরে
   স্নান-অবসানে শুভ্রবসনা
                   চলিয়াছ ধীরে ধীরে।
   তুমি    বাম করে লয়ে সাজি
   কত    তুলিছ পুষ্পরাজি,
দূরে    দেবালয়তলে উষার রাগিণী
                   বাঁশিতে উঠিছে বাজি
এই    নির্মলবায় শান্ত উষায়
                   জাহ্নবীতীরে আজি।
   দেবী,    তব সিঁথিমূলে লেখা
   নব           অরুণসিঁদুররেখা,
তব    বাম বাহু বেড়ি শঙ্খবলয়
                   তরুণ ইন্দুলেখা।
এ কী    মঙ্গলময়ী মুরতি বিকাশি
                   প্রভাতে দিয়েছ দেখা।
   রাতে    প্রেয়সীর রূপ ধরি
   তুমি    এসেছ প্রাণেশ্বরী,
   প্রাতে    কখন দেবীর বেশে
   তুমি    সমুখে উদিলে হেসে--
আমি    সম্ভ্রমভরে রয়েছি দাঁড়ায়ে
                   দূরে অবনতশিরে
আজি    নির্মলবায় শান্ত উষায়
                   নির্জন নদীতীরে।
<|endoftext|>
<|startoftext|>


কালি হাস্যে পরিহাসে গানে আলোচনে
অর্ধরাত্রি কেটে গেল বন্ধুজন-সনে;
আনন্দের নিদ্রাহারা শ্রান্তি বহে লয়ে
ফিরি আসিলাম যবে নিভৃত আলয়ে
দাঁড়াইনু আঁধার অঙ্গনে। শীতবায়
বুলালো স্নেহের হস্ত তপ্ত ক্লান্ত গায়
মুহূর্তে চঞ্চল রক্তে শান্তি আনি দিয়া।
মুহূর্তেই মৌন হল স্তব্ধ হল হিয়া
নির্বাণপ্রদীপ রিক্ত নাট্যশালা-সম।
চাহিয়া দেখিনু ঊর্ধ্বপানে; চিত্ত মম
মুহূর্তেই পার হয়ে অসীম রজনী
দাঁড়ালো নক্ষত্রলোকে।
         হেরিনু তখনি--
খেলিতেছিলাম মোরা অকুণ্ঠিতমনে
তব স্তব্ধ প্রাসাদের অনন্ত প্রাঙ্গণে।
<|endoftext|>
<|startoftext|>


কালের প্রবল আবর্তে প্রতিহত
ফেনপুঞ্জের মতো,
আলোকে আঁধারে রঞ্জিত এই মায়া,
অদেহ ধরিল কায়া।
সত্তা আমার,জানি না, সে কোথা হতে
হল উত্থিত নিত্যধাবিত স্রোতে।
সহসা অভাবনীয়
অদৃশ্য এক আরম্ভ-মাঝে কেন্দ্র রচিল স্বীয়।
বিশ্বসত্তা মাঝখানে দিল উঁকি,
এ কৌতুকের পশ্চাতে আছে জানি না কে কৌতুকী।
ক্ষণিকারে নিয়ে অসীমের এই খেলা,
নববিকাশের সাথে গেঁথে দেয় শেষ-বিনাশের হেলা,
আলোকে কালের মৃদঙ্গ উঠে বেজে,
গোপনে ক্ষণিকা দেখা দিতে আসে মুখ-ঢাকা বধূ সেজে,
গলায় পরিয়া হার
বুদ্‌বুদ্‌ মণিকার।
সৃষ্টির মাঝে আসন করে সে লাভ,
অনন্ত তারে অন্তসীমায় জানায় অবির্ভাব।
<|endoftext|>
<|startoftext|>


কালের যাত্রার ধ্বনি শুনিতে কি পাও।
                       তারি রথ নিত্যই উধাও
জাগাইছে অন্তরীক্ষে হৃদয়স্পন্দন,
চক্রে-পিষ্ট আঁধারের বক্ষ-ফাটা তারার ক্রন্দন।
                                 ওগো বন্ধু, সেই ধাবমান কাল
জড়ায়ে ধরিল মোরে ফেলি তার জাল--
                                 তুলে নিল দ্রুতরথে
                       দুঃসাহসী ভ্রমণের পথে
                                 তোমা হতে বহুদূরে।
                                 মনে হয় অজস্র মৃত্যুরে
                                 পার হয়ে আসিলাম
          আজি নবপ্রভাতের শিখরচূড়ায়,
          রথের চঞ্চল বেগ হাওয়ায় উড়ায়
                                 আমার পুরানো নাম।
ফিরিবার পথ নাহি;
                                 দূর হতে যদি দেখ চাহি
                                      পারিবে না চিনিতে আমায়।
                                                হে বন্ধু, বিদায়।
কোনোদিন কর্মহীন পূর্ণ অবকাশে,
                            বসন্তবাতাসে
অতীতের তীর হতে যে রাত্রে বহিবে দীর্ঘশ্বাস,
                            ঝরা বকুলের কান্না ব্যথিবে আকাশ,
সেইক্ষণে খুঁজে দেখো, কিছু মোর পিছে রহিল সে
                            তোমার প্রাণের প্রান্তে; বিস্মৃতপ্রদোষে
                            হয়তো দিবে সে জ্যোতি,
হয়তো ধরিবে কভু নামহারা-স্বপ্নের মুরতি।
                            তবু সে তো স্বপ্ন নয়,
সব চেয়ে সত্য মোর, সেই মৃত্যুঞ্জয়,
                            সে আমার প্রেম।
                            তারে আমি রাখিয়া এলেম
অপরিবর্তন অর্ঘ্য তোমার উদ্দেশে।
                            পরিবর্তনের স্রোতে আমি যাই ভেসে
                                      কালের যাত্রায়।
                                      হে বন্ধু, বিদায়।
                            তোমার হয় নি কোনো ক্ষতি
মর্তের মৃত্তিকা মোর, তাই দিয়ে অমৃত-মুরতি
                            যদি সৃষ্টি করে থাক, তাহারি আরতি
                                                হোক তব সন্ধ্যাবেলা।
                                                পূজার সে খেলা
          ব্যাঘাত পাবে না মোর প্রত্যহের ম্লানস্পর্শ লেগে;
                       তৃষার্ত আবেগবেগে
ভ্রষ্ট নাহি হবে তার কোনো ফুল নৈবেদ্যের থালে।
তোমার মানসভোজে সযত্নে সাজালে
যে ভাবরসের পাত্র বাণীর তৃষায়,
                       তার সাথে দিব না মিশায়ে
যা মোর ধূলির ধন, যা মোর চক্ষের জলে ভিজে।
                       আজও তুমি নিজে
                       হয়তো বা করিবে রচন
মোর স্মৃতিটুকু দিয়ে স্বপ্নাবিষ্ট তোমার বচন।
                       ভার তার না রহিবে, না রহিবে দায়।
                                      হে বন্ধু, বিদায়।
                       মোর লাগি করিয়ো না শোক,
আমার রয়েছে কর্ম, আমার রয়েছে বিশ্বলোক।
                       মোর পাত্র রিক্ত হয় নাই,
শূন্যেরে করিব পূর্ণ, এই ব্রত বহিব সদাই।
উৎকণ্ঠ আমার লাগি কেহ যদি প্রতীক্ষিয়া থাকে
                       সেই ধন্য করিবে আমাকে।
                       শুক্লপক্ষ হতে আনি
                       রজনীগন্ধার বৃন্তখানি
                                      যে পারে সাজাতে
                       অর্ঘ্যথালা কৃষ্ণপক্ষ-রাতে,
                       যে আমারে দেখিবারে পায়
                                      অসীম ক্ষমায়
                       ভালোমন্দ মিলায়ে সকলি,
          এবার পূজায় তারি আপনারে দিতে চাই বলি।
                       তোমারে যা দিয়েছিনু, তার
                       পেয়েছ নিঃশেষ অধিকার।
                       হেথা মোর তিলে তিলে দান,
          করুণ মুহূর্তগুলি গণ্ডূষ ভরিয়া করে পান
                       হৃদয়-অঞ্জলি হতে মম।
ওগো তুমি নিরুপম,
                                      হে ঐশ্বর্যবান,
তোমারে যা দিয়েছিনু সে তোমারি দান;
গ্রহণ করেছ যত ঋণী তত করেছ আমায়।
                                 হে বন্ধু, বিদায়।
<|endoftext|>
<|startoftext|>


কালো অন্ধকারের তলায়
পাখির শেষ গান গিয়েছে ডুবে।
বাতাস থমথমে,
গাছের পাতা নড়ে না,
স্বচ্ছরাত্রের তারাগুলি
যেন নেমে আসছে
পুরাতন মহানিম গাছের
ঝিল্লি-ঝংকৃত স্তব্ধ রহস্যের কাছাকাছি।
এমন সময়ে হঠাৎ আবেগে
আমার হাত ধরলে চেপে;
বললে, "তোমাকে ভুলব না কোনোদিনই।"
দীপহীন বাতায়নে
আমার মূর্তি ছিল অস্পষ্ট,
সেই ছায়ার আবরণে
তোমার অন্তরতম আবেদনের
সংকোচ গিয়েছিল কেটে।
সেই মুহূর্তে তোমার প্রেমের অমরাবতী
ব্যাপ্ত হল অনন্ত স্মৃতির ভূমিকায়।
সেই মুহূর্তের আনন্দবেদনা
বেজে উঠল কালের বীণায়,
প্রসারিত হল আগামী জন্মজন্মান্তরে।
সেই মুহূর্তে আমার আমি
তোমার নিবিড় অনুভবের মধ্যে
পেল নিঃসীমতা।
তোমার কম্পিত কণ্ঠের বাণীটুকুতে
সার্থক হয়েছে আমার প্রাণের সাধনা,
সে পেয়েছে অমৃত।
তোমার সংসারে অসংখ্য যা-কিছু আছে
তার সবচেয়ে অত্যন্ত ক'রে আছি আমি,
অত্যন্ত বেঁচে।
এই নিমেষটুকুর বাইরে আর যা-কিছু
সে গৌণ।
এর বাইরে আছে মরণ,
একদিন রূপের আলো-জ্বালা রঙ্গমঞ্চ থেকে
সরে যাব নেপথ্যে।
প্রত্যক্ষ সুখদুঃখের জগতে
মূর্তিমান অসংখ্যতার কাছে
আমার স্মরণচ্ছায়া মানবে পরাভব।
তোমার দ্বারের কাছে আছে যে কৃষ্ণচূড়া
যার তলায় দুবেলা জল দাও আপন হাতে,
সেও প্রধান হয়ে উঠে'
তার ডালপালার বাইরে
সরিয়ে রাখবে আমাকে
বিশ্বের বিরাট অগোচরে।
তা হোক,
এও গৌণ।
<|endoftext|>
<|startoftext|>


কালো অশ্ব অন্তরে যে সারারাত্রি ফেলেছে নিশ্বাস
          সে আমার অন্ধ অভিলাষ।
অসাধ্যের সাধনায় ছুটে যাবে ব'লে
          দুর্গমেরে দ্রুত পায়ে দ'লে
                     খুরে খুরে খুঁড়েছে ধরণী,
                           করেছে অধীর হ্রেষাধ্বনি।
 
ও যেন রে যুগান্তের কালো অগ্নিশিখা,
              কালো কুজ্ঝটিকা।
  অকস্মাৎ নৈরাশ্য-আঘাতে
        দ্বার মুক্ত পেয়ে রাতে
              দুর্দাম এসেছে বাহিরিয়া।
যারে নিয়ে এল সে-যে ব্যথায় মূর্তিত মোর প্রিয়া,
        বাহিরে না স্থান পেয়ে
              ধ্যানের আসন ছিল ছেয়ে।
 
              এ-অমাবস্যায়
      বল্গাহারা কালো অশ্ব ঊর্ধ্বশ্বাসে ধায়।
                কালো চিন্তা মম
                     আত্মঘাতী ঝঞ্ঝাসম
              বিস্মৃতির চিরবিলুপ্তিতে
                       চলে ঝাঁপ দিতে
                           নিরঙ্কিত পথ বেয়ে।
                         যাক ধেয়ে।
              সৃষ্টিহীন দৃষ্টিহীন রাত্রিপারে
                    ব্যর্থ দুরাশারে
                               নিয়ে যাক্‌--
              অন্তিম শূন্যের মাঝে নিশ্চল নির্বাক্‌।
        তার পরে বিরহের অগ্নিস্নানে শুভ্র মন
              রৌদ্রস্নাত আশ্বিনের বৃষ্টিশূন্য মেঘের মতন
                                 উন্মুক্ত আলোকে
                           দীপ্তি পাক্‌ সুনির্মল শোকে।
<|endoftext|>
<|startoftext|>


"কালো তুমি'-- শুনি জাম কহে কানে কানে,
যে আমারে দেখে সেই কালো বলি জানে,
কিন্তু সেটুকু জেনে ফের কেন জাদু?
যে আমারে খায় সেই জানে আমি স্বাদু।
<|endoftext|>
<|startoftext|>


কালো মেঘ আকাশের তারাদের ঢেকে
      মনে ভাবে,জিত হল তার।
মেঘ কোথা মিলে যায় চিহ্ন নাহি রেখে,
      তারাগুলি রহে নির্বিকার।
<|endoftext|>
<|startoftext|>


কাশীর গল্প শুনেছিলুম যোগীনদাদার কাছে,
              পষ্ট মনে আছে।
আমরা তখন ছিলাম না কেউ, বয়েস তাঁহার সবে
              বছর-আষ্টেক হবে।
              সঙ্গে ছিলেন খুড়ি,
মোরব্বা বানাবার কাজে ছিল না তাঁর জুড়ি।
দাদা বলেন, আমলকি বেল পেঁপে সে তো আছেই,
এমন কোনো ফল ছিল না এমন কোনো গাছেই
তাঁর হাতে রস জমলে লোকের গোল না ঠেকত--এটাই
              ফল হবে কি মেঠাই।
রসিয়ে নিয়ে চালতা যদি মুখে দিতেন গুঁজি
মনে হত বড়োরকম রসগোল্লাই বুঝি।
কাঁঠাল বিচিত্র মোরব্বা যা বানিয়ে দিতেন তিনি
পিঠে ব'লে পৌষমাসে সবাই নিত কিনি।
দাদা বলেন, "মোরব্বাটা হয়তো মিছেমিছিই,
কিন্তু মুখে দিতে যদি, বলতে কাঁঠাল বিচিই।"
             মোরব্বাতে ব্যাবসা গেল জ'মে
             বেশ কিঞ্চিৎ টাকা জমল ক্রমে।
একদিন এক চোর এসেছে তখন অনেক রাত,
জানলা দিয়ে সাবধানে সে বাড়িয়ে দিল হাত।
খুড়ি তখন চাটনি করতে তেল নিচ্ছেন মেপে,
ধড়াস করে চোরের হাতে জানলা দিলেন চেপে।
চোর বললে, "উহু উহু'; খুড়ি বললেন, "আহা,
বাঁ হাত মাত্র, এইখানেতেই থেকে যাক-না তাহা।'
কেঁদে-কেটে কোনোমতে চোর তো পেল খালাস;
খুড়ি বললেন, "মরবি, যদি এ ব্যাবসা তোর চালাস।'
 
দাদা বললেন, "চোর পালালো, এখন গল্প থামাই,
ছ'দিন হয়নি ক্ষৌর করা, এবার গিয়ে কামাই।"
আমরা টেনে বসাই; বলি, "গল্প কেন ছাড়বে।"
দাদা বলেন, "রবার নাকি, টানলেই কি বাড়বে।--
কে ফেরাতে পারে তোদের আবদারের এই জোর,
তার চেয়ে যে অনেক সহজ ফেরানো সেই চোর।
আচ্ছা তবে শোন্‌, সে মাসে গ্রহণ লাগল চাঁদে,
শহর যেন ঘিরল নিবিড় মানুষ বোনা ফাঁদে।
খুড়ি গেছেন স্নান করতে বাড়ির দ্বারের পাশে,
আমার তখন পূর্ণগ্রহণ ভিড়ের রাহুগ্রাসে।
প্রাণটা যখন কণ্ঠাগত, মরছি যখন ডরে,
গুণ্ডা এসে তুলে নিল হঠাৎ কাঁধের 'পরে।
তখন মনে হল, এ তো বিষ্ণুদূতের দয়া,
আর-একটু দেরি হলেই প্রাপ্ত হতেম গয়া।
বিষ্ণুদূতটা ধরল যখন যমদূতের মূর্তি
এক নিমেষেই একেবারেই ঘুচল আমার ফুর্তি।
সাত গলি সে পেরিয়ে শেষে একটা এঁধোঘরে
বসিয়ে আমায় রেখে দিল খড়ের আঁঠির 'পরে।
চৌদ্দ আনা পয়সা আছে পকেট দেখি ঝেড়ে,
কেঁদে কইলাম, "ও পাঁড়েজি, এই নিয়ে দাও ছেড়ে।'
গুণ্ডা বলে, "ওটা নেব, ওটা ভালো দ্রব্যই,
আরো নেব চারটি হাজার নয়শো নিরেনব্বই--
তার উপরে আর দু আনা, খুড়িটা তো মরবে,
টাকার বোঝা বয়ে সে কি বৈতরণী তরবে।
দেয় যদি তো দিক চুকিয়ে, নইলে--' পাকিয়ে চোখ
যে ভঙ্গিটা দেখিয়ে দিলে সেটা মারাত্মক।
 
এমনসময়, ভাগ্যি ভালো, গুণ্ডাজির এক ভাগ্নি
মূর্তিটা তার রণচণ্ডী, যেন সে রায়বাঘ্‌নি,
আমার মরণদশার মধ্যে হলেন সমাগত
দাবানলের ঊর্ধ্বে যেন কালো মেঘের মতো।
রাত্তিরে কাল ঘরে আমার উঁকি মারল বুঝি,
যেমনি দেখা অমনি আমি রইনু চক্ষু বাজি।
পরের দিনে পাশের ঘরে, কী গলা তার বাপ,
মামার সঙ্গে ঠাণ্ডা ভাষায় নয় সে বাক্যালাপ।
বলছে, "তোমার মরণ হয় না, কাহার বাছনি ও,
পাপের বোঝা বাড়িয়ো না আর, ঘরে ফেরৎ দিয়ো--
আহা, এমন সোনার টুকরো--' শুনে আগুন মামা;
বিশ্রী রকম গাল দিয়ে কয়, "মিহি সুরটা থামা।'
এ'কেই বলে মিহি সুর কি, আমি ভাবছি শুনে।
দিন তো গেল কোনোমতে কড়ি বর্‌গা গুনে।
রাত্রি হবে দুপুর, ভাগ্নি ঢুকল ঘরে ধীরে;
চুপি চুপি বললে কানে, "যেতে কি চাস ফিরে।'
লাফিয়ে উঠে কেঁদে বললেম, "যাব যাব যাব।'
ভাগ্নি বললে, "আমার সঙ্গে সিঁড়ি বেয়ে নাবো--
কোথায় তোমার খুড়ির বাসা অগস্ত্যকুণ্ডে কি,
যে ক'রে হোক আজকে রাতেই খুঁজে একবার দেখি;
কালকে মামার হাতে আমার হবেই মুণ্ডপাত।'--
আমি তো, ভাই, বেঁচে গেলেম, ফুরিয়ে গেল রাত।
 
হেসে বললেম যোগীনদাদার গম্ভীর মুখ দেখে,
ঠিক এমনি গল্প বাবা শুনিয়েছে বই থেকে।
দাদা বললেন, "বিধি যদি চুরি করেন নিজে
পরের গল্প, জানিনে ভাই, আমি করব কী যে।'
<|endoftext|>
<|startoftext|>


কাশের বনে শূন্য নদীর তীরে
                    আমি তারে জিজ্ঞাসিলাম ডেকে,
                   "একলা পথে কে তুমি যাও ধীরে
                       আঁচল-আড়ে প্রদীপখানি ঢেকে।
                      আমার ঘরে হয় নি আলো জ্বালা,
                          দেউটি তব হেথায় রাখো বালা।'
    গোধূলিতে দুটি নয়ন কালো
             ক্ষণেক-তরে আমার মুখে তুলে
    সে কহিল, "ভাসিয়ে দেব আলো,
             দিনের শেষে তাই এসেছি কূলে।'
                 চেয়ে দেখি দাঁড়িয়ে কাশের বনে,
                প্রদীপ ভেসে গেল অকারণে।
 
             ভরা সাঁঝে আঁধার হয়ে এলে
            আমি ডেকে জিজ্ঞাসিলাম তারে,
        "তোমার ঘরে সকল আলো জ্বেলে
            এ দীপখানি সঁপিতে যাও কারে।
                     আমার ঘরে হয় নি আলো জ্বালা,
                           দেউটি তব হেথায় রাখো বালা।'
      আমার মুখে দুটি নয়ন কালো
          ক্ষণেক-তরে রইল চেয়ে ভুলে।
    সে কহিল, "আমার এ যে আলো
               আকাশপ্রদীপ শূন্যে দিব তুলে।'
                   চেয়ে দেখি শূন্য গগনকোণে
                       প্রদীপখানি জ্বলে অকারণে।
 
               অমাবস্যা আঁধার দুই-পহরে
                জিজ্ঞাসিলাম তাহার কাছে গিয়ে,
               "ওগো, তুমি চলেছ কার তরে
                প্রদীপখানি বুকের কাছে নিয়ে।
                         আমার ঘরে হয় নি আলো জ্বালা,
                               দেউটি তব হেথায় রাখো বালা।'
অন্ধকারে দুটি নয়ন কালো
        ক্ষণেক মোরে দেখলে চেয়ে তবে,
সে কহিল, "এনেছি এই আলো,
        দীপালিতে সাজিয়ে দিতে হবে।'
               চেয়ে দেখি লক্ষ দীপের সনে
                  দীপখানি তার জ্বলে অকারণে।
<|endoftext|>
<|startoftext|>


কাহারে জড়াতে চাহে দুটি বাহুলতা,
কাহারে কাঁদিয়া বলে "যেয়ো না যেয়ো না।'
কেমনে প্রকাশ করে ব্যাকুল বাসনা,
কে শুনেছে বাহুর নীরব আকুলতা !
কোথা হতে নিয়ে আসে হৃদয়ের কথা,
গায়ে লিখে দিয়ে যায় পুলক-অক্ষরে।
পরশে বহিয়া আনে মরমবারতা,
মোহ মেখে রেখে যায় প্রাণের ভিতরে।
কণ্ঠ হতে উতারিয়া যৌবনের মালা
দুইটি আঙুলে ধরি তুলি দেয় গলে।
দুটি বাহু বহি আনে হৃদয়ের ডালা,
রেখে দিয়ে যায় যেন চরণের তলে।
লতায়ে থাকুক বুকে চির-আলিঙ্গন,
ছিঁড়ো না ছিঁড়ো না দুটি বাহুর বন্ধন।
<|endoftext|>
<|startoftext|>


কাহারে পরাব রাখি যৌবনের রাখিপূর্ণিমায়,
হে মোর ভাগ্যের দেব! লগ্ন যেন বহে নাহি যায়।
মেঘে আজি আবিষ্ট অম্বর, ঘনবৃষ্টি-আচ্ছাদনে
অস্পষ্ট আলোর মন্ত্র আকাশ নিবিষ্ট হয়ে শোনে,
বুঝিতে পারে না ভালো। আমি ভাবিতেছি একা বসে।
আমার বাঞ্ছিত কবে বাহিরিল প্রচ্ছন্ন প্রদোষে
চিহ্নহীন পথে।  এসেছিল দ্বারের সম্মুখে মোর
ক্ষণতরে।  তখনো রজনী মম হয় নাই ভোর,
হৃদয় অস্ফুট ছিল অর্ধ জাগরণে।  ডাকে নি সে
নাম ধরে, দুয়ারে করে নি করাঘাত, গেছে মিশে
সমুদ্রতরঙ্গরবে তাহার অশ্বের হ্রেষাধ্বনি।
হে বীর অপরিচিত, শেষ হল আমার রজনী,
জানা তো হল না কোন্‌ দুঃসাধ্যের সাধন লাগিয়া
অস্ত্র তব উঠিল ঝঞ্ঝনি।  আমি রহিনু জাগিয়া।
<|endoftext|>
<|startoftext|>






কিনু গোয়ালার গলি।
                       দোতলা বাড়ির
                   লোহার-গরাদে-দেওয়া একতলা ঘর
                           পথের ধারেই।
        লোনা-ধরা দেওয়ালেতে মাঝে মাঝে ধসে গেছে বালি,
                   মাঝে মাঝে স্যাঁতা-পড়া দাগ।
 
মার্কিন থানের মার্কা একখানা ছবি
               সিদ্ধিদাতা গণেশের
                       দরজার 'পরে আঁটা।
               আমি ছাড়া ঘরে থাকে আরেকটা জীব
                       এক ভাড়াতেই,
                           সেটা টিকটিকি।
                       তফাত আমার সঙ্গে এই শুধু,
                           নেই তার অন্নের অভাব।
বেতন পঁচিশ টাকা,
    সদাগরি আপিসের কনিষ্ঠ কেরানি।
        খেতে পাই দত্তদের বাড়ি
                   ছেলেকে পড়িয়ে।
        শেয়ালদা ইস্টিশনে যাই,
               সন্ধেটা কাটিয়ে আসি,
        আলো জ্বালাবার দায় বাঁচে।
এঞ্জিনের ধস্‌ ধস্‌,
        বাঁশির আওয়াজ,
               যাত্রীর ব্যস্ততা,
                   কুলি-হাঁকাহাঁকি।
                       সাড়ে দশ বেজে যায়,
               তার পরে ঘরে এসে নিরালা নিঃঝুম অন্ধকার।
 
ধলেশ্বরীনদীতীরে পিসিদের গ্রাম।
        তাঁর দেওরের মেয়ে,
অভাগার সাথে তার বিবাহের ছিল ঠিকঠাক।
               লগ্ন শুভ, নিশ্চিত প্রমাণ পাওয়া গেল--
        সেই লগ্নে এসেছি পালিয়ে।
    মেয়েটা তো রক্ষে পেলে,
               আমি তথৈবচ।
ঘরেতে এল না সে তো, মনে তার নিত্য আসাযাওয়া--
               পরনে ঢাকাই শাড়ি, কপালে সিঁদুর।
 
        বর্ষা ঘন ঘোর।
    ট্রামের খরচা বাড়ে,
মাঝে মাঝে মাইনেও কাটা যায়।
               গলিটার কোণে কোণে
        জমে ওঠে পচে ওঠে
                   আমের খোসা ও আঁঠি, কাঁঠালের ভূতি,
                          মাছের কান্‌কা,
মরা বেড়ালের ছানা,
        ছাইপাঁশ আরো কত কী যে!
    ছাতার অবস্থাখানা জরিমানা-দেওয়া
                   মাইনের মতো,
                       বহু ছিদ্র তার।
               আপিসের সাজ
    গোপীকান্ত গোঁসাইয়ের মনটা যেমন,
                   সর্বদাই রসসিক্ত থাকে।
                       বাদলের কালো ছায়া
                   স্যাঁৎসেঁতে ঘরটাতে ঢুকে
                       কলে-পড়া জন্তুর মতন
                           মূর্ছায় অসাড়।
    দিন রাত মনে হয়, কোন্‌ আধমরা
জগতের সঙ্গে যেন আষ্টেপৃষ্ঠে বাঁধা পড়ে আছি।
 
    গলির মোড়েই থাকে কান্তবাবু,
        যত্নে-পাট-করা লম্বা চুল,
               বড়ো বড়ো চোখ,
                   শৌখিন মেজাজ।
               কর্নেট বাজানো তার শখ।
    মাঝে মাঝে সুর জেগে ওঠে
               এ গলির বীভৎস বাতাসে--
    কখনো গভীর রাতে,
        ভোরবেলা আধো অন্ধকারে,
    কখনো বৈকালে
        ঝিকিমিকি আলোয় ছায়ায়।
    হঠাৎ সন্ধ্যায়
সিন্ধু-বারোয়াঁয় লাগে তান,
        সমস্ত আকাশে বাজে
               অনাদি কালের বিরহবেদনা।
                   তখনি মুহূর্তে ধরা পড়ে
                       এ গলিটা ঘোর মিছে,
            দুর্বিষহ, মাতালের প্রলাপের মতো।
                       হঠাৎ খবর পাই মনে
               আকবর বাদশার সঙ্গে
                   হরিপদ কেরানির কোনো ভেদ নেই।
                       বাঁশির করুণ ডাক বেয়ে
               ছেঁড়াছাতা রাজছত্র মিলে চলে গেছে
                          এক বৈকুণ্ঠের দিকে।
    এ গান যেখানে সত্য
অনন্ত গোধূলিলগ্নে
        সেইখানে
               বহি চলে ধলেশ্বরী;
        তীরে তমালের ঘন ছায়া;
                   আঙিনাতে
        যে আছে অপেক্ষা ক'রে, তার
               পরনে ঢাকাই শাড়ি, কপালে সিঁদুর।
<|endoftext|>
<|startoftext|>


কিশোরগাঁয়ের পুবের পাড়ায় বাড়ি
পিস্‌নি বুড়ি চলেছে গ্রাম ছাড়ি।
একদিন তার আদর ছিল, বয়স ছিল ষোলো,
স্বামী মরতেই বাড়িতে বাস অসহ্য তার হল।
আর-কোনো ঠাঁই হয়তো পাবে আর-কোনো এক বাসা,
মনের মধ্যে আঁকড়ে থাকে অসম্ভবের আশা।
অনেক গেছে ক্ষয় হয়ে তার, সবাই দিল ফাঁকি,
           অল্প কিছু রয়েছে তার বাকি।
তাই দিয়ে সে তুলল বেঁধে ছোট্ট বোঝাটাকে,
           জড়িয়ে কাঁথা আঁকড়ে নিল কাঁখে।
বাঁ হাতে এক ঝুলি আছে, ঝুলিয়ে নিয়ে চলে,
মাঝে মাঝে হাঁপিয়ে উঠে বসে ধূলির তলে।
           শুধাই যবে, কোন্‌ দেশেতে যাবে,
           মুখে ক্ষণেক চায় সকরুণ ভাবে;
কয় সে দ্বিধায়, "কী জানি ভাই, হয়তো আলম্‌ডাঙা,
            হয়তো সান্‌কিভাঙা,
           কিংবা যাব পাটনা হয়ে কাশী।"
গ্রাম-সুবাদে কোন্‌কালে সে ছিল যে কার মাসি,
মণিলালের হয় দিদিমা, চুনিলালের মামি--
           বলতে বলতে হঠাৎ যে যায় থামি,
            স্মরণে কার নাম যে নাহি মেলে।
           গভীর নিশাস ফেলে
          চুপটি ক'রে ভাবে,
         এমন করে আর কতদিন যাবে।
দূরদেশে তার  আপন জনা, নিজেরই ঝঞ্ঝাটে
          তাদের বেলা কাটে।
  তারা এখন আর কি মনে রাখে
           এতবড়ো অদরকারি তাকে।
চোখে এখন কম দেখে সে, ঝাপসা যে তার মন,
ভগ্নশেষের সংসারে তার শুকনো ফুলের বন।
স্টেশন-মুখে গেল চলে পিছনে গ্রাম ফেলে,
রাত থাকতে, পাছে দেখে পাড়ায় মেয়ে ছেলে।
দূরে গিয়ে, বাঁশবাগানের বিজন গলি বেয়ে
পথের ধারে বসে পড়ে, শূন্যে থাকে চেয়ে।
<|endoftext|>
<|startoftext|>


কিসের অশান্তি এই মহাপারাবারে,
সতত ছিঁড়িতে চাহে কিসের বন্ধন!
অব্যক্ত অস্ফুট বাণী ব্যক্ত করিবারে
শিশুর মতন সিন্ধু করিছে ক্রন্দন।
যুগ-যুগান্তর ধরি যোজন যোজন
ফুলিয়া ফুলিয়া উঠে উত্তাল উচ্ছ্বাস--
অশান্ত বিপুল প্রাণ করিছে গর্জন,
নীরবে শুনিছে তাই প্রশান্ত আকাশ।
আছাড়ি চূর্ণিতে চাহে সমগ্র হৃদয়
কঠিন পাষাণময় ধরণীর তীরে,
জোয়ারে সাধিতে চায় আপন প্রলয়,
ভাঁটায় মিলাতে চায় আপনার নীরে।
অন্ধ প্রকৃতির হৃদে মৃত্তিকায় বাঁধা
সতত দুলিছে ওই অশ্রুর পাথার,
উন্মুখী বাসনা পায় পদে পদে বাধা,
কাঁদিয়া ভাসাতে চাহে জগৎ-সংসার।
সাগরের কণ্ঠ হতে কেড়ে নিয়ে কথা
সাধ যায় ব্যক্ত করি মানবভাষায়--
শান্ত করে দিই ওই চির ব্যাকুলতা,
সমুদ্রবায়ুর ওই চির হায় হায়।
সাধ যায় মোর গীতে দিবস রজনী
ধ্বনিতে পৃথিবী-ঘেরা সংগীতের ধ্বনি।
<|endoftext|>
<|startoftext|>


কিসের হরষ কোলাহল
           শুধাই তোদের, তোরা বল্‌।
আনন্দ-মাঝারে সব উঠিতেছে ভেসে ভেসে
        আনন্দে হতেছে কভু লীন--
চাহিয়া ধরণী-পানে নব আনন্দের গানে
        মনে পড়ে আর-এক দিন।
সে তখন ছেলেবেলা--রজনী প্রভাত হলে,
তাড়াতাড়ি শয্যা ছাড়ি ছুটিয়া যেতেম চলে;
সারি সারি নারিকেল বাগানের এক পাশে,
বাতাস আকুল করে আম্রমুকুলের বাসে।
          পথপাশে দুই ধারে
          বেলফুল ভারে ভারে
ফুটে আছে, শিশুমুখে প্রথম হাসির প্রায়--
          বাগানে পা দিতে দিতে
          গন্ধ আসে আচম্বিতে,
নর্‌গেস্‌ কোথা ফুটে খুঁজে তারে পাওয়া দায়।
মাঝেতে বাঁধানো বেদী, জুঁইগাছ চারি ধারে--
সূর্যোদয় দেখা দিত প্রাচীরের পরপারে।
          নবীন রবির আলো
             সে যে কী লাগিত ভালো
সর্বাঙ্গে সুবর্ণসুধা অজস্র পড়িত ঝরে--
প্রভাত ফুলের মতো ফুটায়ে তুলিত মোরে।
 
               এখনো সে মনে আছে
               সেই জানালার কাছে
বসে থাকিতাম একা জনহীন দ্বিপ্রহরে।
               অনন্ত আকাশ নীল,
               ডেকে চলে যেত চিল
জানায়ে সুতীব্র তৃষা সুতীক্ষ্ন করুণ স্বরে।
               পুকুর গলির ধারে,
          বাঁধা ঘাট এক পারে--
কত লোক যায় আসে, স্নান করে, তোলে জল--
রাজহাঁস তীরে তীরে
সারাদিন ভেসে ফিরে,
ডানা দুটি ধুয়ে ধুয়ে করিতেছে নিরমল।
পূর্ব ধারে বৃদ্ধ বট
মাথায় নিবিড় জট,
ফেলিয়া প্রকাণ্ড ছায়া দাঁড়ায়ে রহস্যময়।
আঁকড়ি শিকড়-মুঠে
প্রাচীর ফেলেছে টুটে,
খোপেখাপে ঝোপেঝাপে কত-না বিস্ময় ভয়।
বসি শাখে পাখি ডাকে সারাদিন একতান-
চারিদিক স্তব্ধ হেরি কী যেন করিত প্রাণ।
মৃদু তপ্ত সমীরণ গায়ে লাগিত এসে,
সেই সমীরণস্রোতে কত কি আসিত ভেসে
কোন্‌ সমুদ্রের কাছে
মায়াময় রাজ্য আছে,
সেথা হতে উড়ে আসে পাখির ঝাঁকের মতো
কত মায়া, কত পরী, রূপকথা কত শত।
 
আরেকটি ছোটো ঘর মনে পড়ে নদীকূলে,
সম্মুখে পেয়ারাগাছ ভরে আছে ফলে ফুলে।
বসিয়া ছায়াতে তারি ভুলিয়া শৈশবখেলা,
জাহ্নবীপ্রবাহ-পানে চেয়ে আছি সারাবেলা।
ছায়া কাঁপে, আলো কাঁপে, ঝুরু ঝুরু বহে বায়--
ঝর ঝর মর মর পাতা ঝরে পড়ে যায়।
সাধ যেত যাই ভেসে
কত রাজ্যে কত দেশে,
দুলায়ে দুলায়ে ঢেউ নিয়ে যাবে কত দূর--
কত ছোটো ছোটো গ্রাম
নূতন নূতন নাম,
অভ্রভেদী শুভ্র সৌধ, কত নব রাজপুর।
কত গাছ, কত ছায়া জটিল বটের মূল--
তীরে বালুকার 'পরে,
ছেলেমেয়ে খেলা করে,
সন্ধ্যায় ভাসায় দীপ, প্রভাতে ভাসায় ফুল।
ভাসিতে ভাসিতে শুধু দেখিতে দেখিতে যাব
কত দেশ, কত মুখ, কত-কী দেখিতে পাব।
কোথা বালকের হাসি,
কোথা রাখালের বাঁশি,
সহসা সুদূর হতে অচেনা পাখির গান।
             কোথাও বা দাঁড় বেয়ে
             মাঝি গেল গান গেয়ে,
কোথাও বা তীরে বসে পথিক ধরিল তান।
শুনিতে শুনিতে যাই আকাশেতে তুলে আঁখি
আকাশেতে ভাসে মেঘ, আকাশেতে ওড়ে পাখি।
হয়তো বরষা কাল-- ঝর ঝর বারি ঝরে,
পুলকরোমাঞ্চ ফুটে জাহ্নবীর কলেবরে--
          থেকে  থেকে ঝন্‌ ঝন্‌
          ঘন বাজ-বরিষন,
থেকে থেকে বিজলীর চমকিত চকমকি।
               বহিছে পুরব বায়,
               শীতে শিহরিছে কায়,
গহন জলদে দিবা হয়েছে আঁধারমুখী।
 
               সেই, সেই ছেলেবেলা
               আনন্দে করেছি খেলা
প্রকৃতি গো, জননী গো, কেবলি তোমারি কোলে।
তার পরে কী যে হল-- কোথা যে গেলেম চলে।
হৃদয় নামেতে এক বিশাল অরণ্য আছে,
          দিশে দিশে নাহিকো কিনারা,
          তারি মাঝে হ'নু, পথহারা।
          সে বন আঁধারে ঢাকা
               গাছের জটিল শাখা
               সহস্র স্নেহের বাহু দিয়ে
               আঁধার পালিছে  বুকে নিয়ে।
নাহি রবি, নাহি শশী, নাহি গ্রহ, নাহি তারা,
          কে জানে কোথায় দিগ্‌বিদিক।
          আমি শুধু একেলা পথিক।
          তোমারে গেলেম ফেলে,
          অরণ্যে গেলেম চলে,
          কাটালেম কত শত দিন
          ম্রিয়মাণ সুখশান্তিহীন।
 
আজিকে একটি পাখি পথ দেখাইয়া  মোরে
             আনিল এ অরণ্য-বাহিরে
             আনন্দের সমুদ্রের তীরে।
             সহসা দেখিনু রবিকর,
             সহসা শুনিনু কত গান।
             সহসা পাইনু পরিমল,
             সহসা খুলিয়া গেল প্রাণ।
দেখিনু ফুটিছে ফুল, দেখিনু উড়িছে পাখি,
             আকাশ পুরেছে কলস্বরে।
জীবনের ঢেউগুলি ওঠে পড়ে চারিদিকে,
             রবিকর নাচে তার 'পরে।
চারি দিকে বহে বায়ু, চারিদিকে ফুটে আলো,
             চারিদিকে অনন্ত আকাশ
চারিদিক পানে চাই--চারিদিকে প্রাণ ধায়,
        জগতের অসীম বিকাশ।
কেহ এসে বসে কোলে, কেহ ডাকে সখা ব'লে,
           কাছে এসে কেহ করে খেলা।
কেহ হাসে, কেহ গায়, কেহ আসে, কেহ যায়--
           এ কী হেরি আনন্দের মেলা!
যুবক যুবতি হাসে, বালক বালিকা নাচে
           দেখে যে রে জুড়ায় নয়ন।
ও কে হোথা গান গায়, প্রাণ কেড়ে নিয়ে যায়,
        ও কী শুনি অমিয়-বচন।
 
        তাই আজি শুধাই তোমারে
           কেন এ আনন্দ চারিধারে!
বুঝেছি গো বুঝেছি গো, এতদিন পরে বুঝি
           ফিরে পেলে হারানো সন্তান।
তাই বুঝি দুই হাতে জড়ায়ে লয়েছ বুকে,
        তাই বুঝি গাহিতেছ গান।
ভালোবাসা খুঁজিবারে গেছিনু অরণ্যমাঝে,
        হৃদয়ে হইনু পথহারা,
        বরষিনু অশ্রুবারিধারা।
ভ্রমিলাম দূরে দূরে--কে জানিত বল্‌ দেখি
        হেথা এত ভালোবাসা আছে।
যেদিকেই চেয়ে দেখি সেইদিকে ভালোবাসা
          ভাসিতেছে নয়নের কাছে।
মা আমার,  আজ আমি কত শত দিন পরে
          যখনি রে দাঁড়ানু সম্মুখে,
অমনি চুমিলি মুখ, কিছু নাই অভিমান,
             অমনি লইলি তুলে বুকে।
ছাড়িব না তোর কোল, রব হেথা অবিরাম,
        তোর কাছে শিখিব রে স্নেহ,
সবারে বাসিব ভালো--কেহ না নিরাশ হবে
             মোরে ভালো বাসিবে যে কেহ।
<|endoftext|>
<|startoftext|>


কী আশা নিয়ে এসেছ হেথা উৎসবের দল।
          অশোকতরুতল
         অতিথি লাগি রাখে নি আয়োজন।
          হায় সে নির্ধন
         শুকানো গাছে আকাশে শাখা তুলি
          কাঙালসম মেলেছে অঙ্গুলি;
         সুরসভার অপ্সরার চরণঘাত মাগি
          রয়েছে বৃথা জাগি।
আরেকদিন এসেছ যবে সেদিন ফুলে ফুলে
         যৌবনের তুফান দিল তুলে।
          দখিনবায়ে তরুণ ফাল্গুনে
         শ্যামল বনবল্লভের পায়ের ধ্বনি শুনে
          পল্লবের আসন দিল পাতি;
         মর্মরিত প্রলাপবাণী কহিল সারারাতি।
         যেয়ো না ফিরে, একটু তবু রোসো,
নিভৃত তার প্রাঙ্গণেতে এসেছ যদি-- বোসো।
        ব্যাকুলতার নীরব আবেদনে
যে দিন গেছে সে দিনখানি জাগায়ে তোলো মনে।
          যে দান মৃদু হেসে
কিশোর করে নিয়েছ তুলি, পরেছ কালো কেশে,
          তাহারি ছবি স্মরিয়ো মোর শুকানো-শাখা-আগে
                       প্রভাতবেলা নবীনারুণরাগে।
          সেদিনকার গানের থেকে চয়ন করি কথা
                       ভরিয়া তোলো আজি এ নীরবতা।
<|endoftext|>
<|startoftext|>


কী কথা বলিব বলে
      বাহিরে এলেম চলে,
দাঁড়ালেম দুয়ারে তোমার--
      ঊর্ধ্বমুখে উচ্চরবে
      বলিতে গেলেম যবে
                 কথা নাহি আর।
যে কথা বলিতে চাহে প্রাণ
সে শুধু হইয়া উঠে গান।
      নিজে না বুঝিতে পারি,
      তোমারে বুঝাতে নারি,
চেয়ে থাকি উৎসুক-নয়ান।
 
      তবে কিছু শুধায়ো না--
      শুনে যাও আনমনা,
যাহা বোঝ, যাহা নাই বোঝ।
      সন্ধ্যার আঁধার-পরে
      মুখে আর কণ্ঠস্বরে
                 বাকিটুকু খোঁজো।
কথায় কিছু না যায় বলা,
গান সেও উন্মত্ত উতলা।
      তুমি যদি মোর সুরে
      নিজ কথা দাও পুরে
গীতি মোর হবে না বিফলা।
<|endoftext|>
<|startoftext|>


কী জন্যে রয়েছ, সিন্ধু তৃণশষ্যহীন--
অর্ধেক জগৎ জুড়ি নাচো নিশিদিন।
সিন্ধু কহে, অকর্মণ্য না রহিত যদি
ধরণীর স্তন হতে কে টানিত নদী?
<|endoftext|>
<|startoftext|>


কী পাই, কী জমা করি,
      কী দেবে, কে দেবে--
দিন মিছে কেটে যায়
      এই ভেবে ভেবে।
চ'লে তো যেতেই হবে--
      "কী যে দিয়ে যাব'
বিদায় নেবার আগে
      এই কথা ভাবো।
<|endoftext|>
<|startoftext|>


গান
কী বেদনা মোর জানো সে কি তুমি, জানো,
         ওগো মিতা মোর, অনেক দূরের মিতা--
          আজি এ নিবিড় তিমিরযামিনী
                       বিদ্যুৎ-সচকিতা।
                   বাদল বাতাস ব্যেপে
                   হৃদয় উঠিছে কেঁপে,
                       ওগো, সে কি তুমি জানো!
         উৎসুক এই দুখজাগরণ,
                       এ কি হবে হায় বৃথা!
         ওগো মিতা মোর, অনেক দূরের মিতা,
          আমার ভবনদ্বারে
          রোপণ করিলে যারে
         সজল হাওয়ার করুণ পরশে
                       সে মালতী বিকশিতা--
                      ওগো, সে কি তুমি জানো।
               তুমি যার সুর দিয়েছিলে বাঁধি
               মোর কোলে আজ উঠিছে সে কাঁদি,
                          ওগো, সে কি তুমি জানো!
               সেই যে তোমার বীণা সেকি বিস্মৃতা,
                ওগো মিতা, মোর অনেক দূরের মিতা!
<|endoftext|>
<|startoftext|>


কী যে কোথা হেথা-হোথা যায় ছড়াছড়ি,
    কুড়িয়ে যতনে বাঁধি দিয়ে দড়াদড়ি।
      তবুও কখন শেষে
    বাঁধন যায় রে ফেঁসে,
      ধুলায় ভোলার দেশে
            যায় গড়াগড়ি--
  হায় রে, রয় না তার দাম কড়া কড়ি।
<|endoftext|>
<|startoftext|>


শ্রীযুক্ত বিধুশেখর শাস্ত্রী মহাশয়ের নিমন্ত্রণে শান্তিনিকেতন চা-চক্রে আহূত
                     অতিথিগণের প্রতি
 
কী রসসুধা-বরষাদানে মাতিল সুধাকর
             তিব্বতীর শাস্ত্র গিরিশিরে!
তিয়াষিদল সহসা এত সাহসে করি ভর
             কী আশা নিয়ে বিধুরে আজি ঘিরে!
পাণিনিরসপানের বেলা দিয়েছে এরা ফাঁকি,
             অমরকোষ-ভ্রমর এরা নহে।
নহে তো কেহ-সারস্বত-রস-সারসপাখি,
             গৌড়পাদ-পাদপে নাহি রহে।
অনুস্বরে ধনুঃশর-টংকারের সাড়া
             শঙ্কা করি দূরে দূরেই ফেরে।
শঙ্কর-আতঙ্কে এরা পালায় বাসাছাড়া,
             পালি ভাষায় শাসায় ভীরুদেরে।
চা-রস ঘন শ্রাবণধারাপ্লাবন লোভাতুর
             কলাসদনে চাতক ছিল এরা--
সহসা আজি কৌমুদীতে পেয়েছে এ কী সুর,
             চকোর-বেশে বিধুরে কেন ঘেরা!
<|endoftext|>
<|startoftext|>


কী স্বপ্নে কাটালে তুমি দীর্ঘ দিবানিশি,
অহল্যা, পাষাণরূপে ধরাতলে মিশি,
নির্বাপিত-হোম-অগ্নি তাপসবিহীন
শূন্য তপোবনচ্ছায়ে? আছিলে বিলীন
বৃহৎ পৃথ্বী সাথে হয়ে এক-দেহ,
তখন কি জেনেছিলে তার মহাস্নেহ?
ছিল কি পাষাণতলে অস্পষ্ট চেতনা?
জীবধাত্রী জননীর বিপুল বেদনা,
মাতৃধৈর্যে মৌন মূক সুখদুঃখ যত
অনুভব করেছিলে স্বপনের মতো
সুপ্ত আত্মা-মাঝে? দিবারাত্রি অহরহ
লক্ষ কোটি পরানীর মিলন, কলহ,
আনন্দবিষাদক্ষুব্ধ ক্রন্দন গর্জন,
অযুত পান্থের পদধ্বনি অনুক্ষণ--
পশিত কি অভিশাপ-নিদ্রা ভেদ করে
কর্ণে তোর? জাগাইয়া রাখিত কি তোরে
নেত্রহীন মূঢ় রূঢ় অর্ধজাগরণে?
বুঝিতে কি পেরেছিলে আপনার মনে
নিত্যনিদ্রাহীন ব্যথা মহাজননীর?
যে দিন বহিত নব বসন্তসমীর,
ধরণীর সর্বাঙ্গের পুলকপ্রবাহ
স্পর্শ কি করিত তোরে? জীবন-উৎসাহ
ছুটিত সহস্র পথে মরুদিগ্বিজয়ে
সহস্র আকারে, উঠিত সে ক্ষুব্ধ হয়ে
তোমার পাষাণ ঘেরি করিতে নিপাত
অনুর্বর-অভিশাপ তব, সে আঘাত
জাগাত কি জীবনের কম্প তব দেহে?
যামিনী আসিত যবে মানবের গেহে
ধরণী লইত টানি শ্রান্ত তনুগুলি
আপনার বক্ষ-'পরে; দুঃখশ্রম ভুলি
ঘুমাত অসংখ্য জীব-- জাগিত আকাশ--
তাদের শিথিল অঙ্গ, সুষুপ্ত নিশ্বাস
বিভোর করিয়া দিত ধরণীর বুক--
মাতৃ-অঙ্গে সেই কোটি জীবস্পর্শসুখ--
কিছু তার পেয়েছিলে আপনার মাঝে?
যে গোপন অন্তঃপুরে জননী বিরাজে,
বিচিত্রিত যবনিকা পত্রপুষ্পজালে
বিবিধ বর্ণের লেখা, তারি অন্তরালে
রহিয়া অসূর্যম্পশ্য নিত্য চুপে চুপে
ভরিছে সন্তানগৃহ ধনধান্যরূপে
জীবনে যৌবনে, সেই গূঢ় মাতৃকক্ষে
সুপ্ত ছিলে এতকাল ধরণীর বক্ষে
চিররাত্রিসুশীতল বিস্মৃতি-আলয়ে;
যেথায় অনন্তকাল ঘুমায় নির্ভয়ে
লক্ষ জীবনের ক্লান্তি ধূলির শয্যায়;
নিমেষে নিমেষে যেথা ঝরে পড়ে যায়
দিবসের তাপে শুষ্ক ফুল, দগ্ধ তারা,
জীর্ণ কীর্তি, শ্রান্ত সুখ, দুঃখ দাহহারা।
সেথা স্নিগ্ধ হস্ত দিয়ে পাপতাপরেখা
মুছিয়া দিয়াছে মাতা; দিলে আজি দেখা
ধরিত্রীর সদ্যোজাত কুমারীর মতো
সুন্দর, সরল, শুভ্র; হয়ে বাক্যহত
চেয়ে আছ প্রভাতের জগতের পানে।
যে শিশির পড়েছিল তোমার পাষাণে
রাত্রিবেলা, এখন সে কাঁপিছে উল্লাসে
আজানুচুম্বিত মুক্ত কৃষ্ণ কেশপাশে
যে শৈবাল রেখেছিল ঢাকিয়া তোমায়
ধরণীর শ্যামশোভা অঞ্চলের প্রায়
বহু বর্ষ হতে, পেয়ে বহু বর্ষাধারা
সতেজ সরস ঘন, এখনো তাহারা
লগ্ন হয়ে আছে তব নগ্ন গৌর দেহে
মাতৃদত্ত বস্ত্রখানি সুকোমল স্নেহে।
হাসে পরিচিত হাসি নিখিল সংসার।
তুমি চেয়ে নির্নিমেষ; হৃদয় তোমার
কোন্‌ দূর কালক্ষেত্রে চলে গেছে একা
আপনার ধূলিলিপ্ত পদচিহ্নরেখা
পদে পদে চিনে চিনে। দেখিতে দেখিতে
চারি দিক হতে সব এল চারি ভিতে
জগতের পূর্ব পরিচয়; কৌতূহলে
সমস্ত সংসার ওই এল দলে দলে
সম্মূখে তোমার; থেমে গেল কাছে এসে
চমকিয়া। বিস্ময়ে রহিল অনিমেষে।
অপূর্ব রহস্যময়ী মূর্তি বিবসন,
নবীন শৈশবে স্নাত সম্পূর্ণ যৌবন--
পূর্ণস্ফুট পুষ্প যথা শ্যামপত্রপুটে
শৈশবে যৌবনে মিশে উঠিয়াছে ফুটে
এক বৃন্তে। বিস্মৃতিসাগরনীলনীরে
প্রথম উষার মতো উঠিয়াছ ধীরে।
তুমি বিশ্ব-পানে চেয়ে মানিছ বিস্ময়,
বিশ্ব তোমা-পানে চেয়ে কথা নাহি কয়;
দোঁহে মুখোমুখি। অপাররহস্যতীরে
চিরপরিচয়-মাঝে নব পরিচয়।
<|endoftext|>
<|startoftext|>


কী সুর তুমি জাগালে উষা
            কনকবীণা-তারে--
         নবজীবনলহরী উঠে
            সুপ্তিপারাবারে।
<|endoftext|>
<|startoftext|>




কী হবে বলো গো সখি ভালোবাসি অভাগারে
যদি ভালোবেসে থাক ভুলে যাও একেবারে --
একদিন এ হৃদয় -- আছিল কুসুমময়
চরাচর পূর্ণ ছিল সুখের অমৃতধারে
সেদিন গিয়েছে সখি আর কিছু নাই
ভেঙে পুড়ে সব যেন হয়ে গেছে ছাই
হৃদয়-কবরে শুধু মৃত ঘটনার
 
...[র]য়েছে পড়ে স্মৃতি নাম যার।
<|endoftext|>
<|startoftext|>


৩৫
কীটেরে দয়া করিয়ো, ফুল,
         সে নহে মধুকর।
প্রেম যে তার বিষম ভুল
         করিল জর্জর॥ 
<|endoftext|>
<|startoftext|>


কীর্তি যত গড়ে তুলি
      ধূলি তারে করে টানাটানি।
গান যদি রেখে যাই
      তাহারে রাখেন বীণাপাণি।
<|endoftext|>
<|startoftext|>




কে আমার ভাষাহীন অন্তরে
চিত্তের মেঘলোকে সন্তরে,
          বক্ষের কাছে থাকে তবুও সে রয় দূরে,
                       থাকে অশ্রুত সুরে।
ভাবি বসে, গাব আমি তারই গান--
চুপ করে থাকি সারা দিনমান,
          অকথিত আবেগের ব্যথা সই।
                       মন বলে, কথা কই কথা কই!
চঞ্চল শোণিতে যে
সত্তার ক্রন্দন ধ্বনিতেছে
অর্থ কী জানি তাহা,
আদিতম আদিমের বাণী তাহা।
ভেদ করি ঝঞ্ঝার আলোড়ন
ছেদ করি বাষ্পের আবরণ
চুম্বিল ধরাতল যে আলোক,
স্বর্গের সে বালক
                       কানে তার বলে গেছে যে কথাটি
তারই স্মৃতি আজো ধরণীর মাটি
          দিকে দিকে বিকাশিছে ঘাসে ঘাসে--
তারই পানে চেয়ে চেয়ে
          সেই সুর কানে আসে।
         প্রাণের প্রথমতম কম্পন
অশথের মজ্জায় করিতেছে বিচরণ,
          তারই সেই ঝংকার ধ্বনিহীন--
আকাশের বক্ষেতে কেঁপে ওঠে নিশিদিন;
         মোর শিরাতন্তুতে বাজে তাই;
         সুগভীর চেতনার মাঝে তাই
          নর্তন জেগে ওঠে অদৃশ্য ভঙ্গিতে
                       অরণ্যমর্মর-সংগীতে।
                                 ওই তরু ওই লতা ওরা সবে
                                 মুখরিত কুসুমে ও পল্লবে--
                       সেই মহাবাণীময় গহনমৌনতলে
                                 নির্বাক স্থলে জলে
                                 শুনি আদি-ওংকার,
                       শুনি মূক গুঞ্জন অগোচর চেতনার।
                                 ধরণীর ধূলি হতে তারার সীমার কাছে
                                 কথাহারা যে ভুবন ব্যাপিয়াছে
                                      তার মাঝে নিই স্থান,
                                 চেয়ে-থাকা দুই চোখে বাজে ধ্বনিহীন গান।
<|endoftext|>
<|startoftext|>


কে আমারে যেন এনেছে ডাকিয়া,
           এসেছি ভুলে।
তবু একবার চাও মুখপানে
        নয়ন তুলে।
দেখি, ও নয়নে নিমেষের তরে
সেদিনের ছায়া পড়ে কি না পড়ে,
সজল আবেগে আঁখিপাতা দুটি
        পড়ে কি ঢুলে।
ক্ষণেকের তরে ভুল ভাঙায়ো না,
        এসেছি ভুলে।
বেল-কুঁড়ি দুটি করে ফুটি-ফুটি
             অধর খোলা।
মনে পড়ে গেল সেকালের সেই
             কুসুম তোলা।
সেই শুকতারা সেই চোখে চায়,
বাতাস কাহারে খুঁজিয়া বেড়ায়,
উষা না ফুটিতে হাসি ফুটে তার
        গগনমূলে।
সেদিন যে গেছে ভুলে গেছি, তাই
        এসেছি ভুলে।
ব্যথা দিয়ে কবে কথা কয়েছিলে
             পড়ে না মনে,
দূরে থেকে কবে ফিরে গিয়েছিলে
          নাই স্মরণে।
শুধু মনে পড়ে হাসিমুখখানি,
লাজে বাধো-বাধো সোহাগের বাণী,
মনে পড়ে সেই হৃদয়-উছাস
             নয়ন-কূলে।
তুমি যে ভুলেছ ভুলে গেছি, তাই
             এসেছি ভুলে।
কাননের ফুল, এরা তো ভোলে নি,
             আমরা ভুলি?
সেই তো ফুটেছে পাতায় পাতায়
             কামিনীগুলি।
চাঁপা কোথা হতে এনেছে ধরিয়া
অরুণকিরণ কোমল করিয়া,
বকুল ঝরিয়া মরিবারে চায়
             কাহার চুলে?
কেহ ভোলে, কেউ ভোলে না যে, তাই
             এসেছি ভুলে।
এমন করিয়া কেমনে কাটিবে
        মাধবী রাতি?
দখিনে বাতাসে কেহ নেই পাশে
        সাথের সাথি।
চারি দিক হতে বাঁশি শোনা যায়,
সুখে আছে যারা তারা গান গায়--
আকুল বাতাসে, মদির সুবাসে,
        বিকচ ফুলে,
এখনো কি কেঁদে চাহিবে না কেউ
        আসিলে ভুলে?
<|endoftext|>
<|startoftext|>




ভৈরবী । রূপক
 
কে এসে যায় ফিরে ফিরে
আকুল নয়নের নীরে?
         কে বৃথা আশাভরে
         চাহিছে মুখ-'পরে?
সে যে আমার জননী রে!
 
কাহার সুধাময়ী বাণী
মিলায় অনাদর মানি?
         কাহার ভাষা হায়
         ভুলিতে সবে চায়?
সে যে আমার জননী রে!
 
ক্ষণেক স্নেহকোল ছাড়ি
চিনিতে আর নাহি পারি।
         আপন সন্তান
         করিছে অপমান--
সে যে আমার জননী রে!
 
পুণ্য কুটিরে বিষণ্ণ
কে ব'সে সাজাইয়া অন্ন?
         সে স্নেহ-উপহার
         রুচে না মুখে আর!
সে যে আমার জননী রে!
<|endoftext|>
<|startoftext|>


কে গো অন্তরতর সে।
আমার চেতনা আমার বেদনা
            তারি সুগভীর পরশে।
আঁখিতে আমার বুলায় মন্ত্র,
বাজায় হৃদয়বীণার তন্ত্র,
কত আনন্দে জাগায় ছন্দ
            কত সুখে দুখে হরষে।
 
সোনালি রুপালি সবুজে সুনীলে
সে এমন মায়া কেমনে গাঁথিলে,
তারি সে আড়ালে চরণ বাড়ালে
            ডুবালে সে সুধাসরসে।
কত দিন আসে কত যুগ যায়
গোপনে গোপনে পরান ভুলায়,
নানা পরিচয়ে নানা নাম লয়ে
          নিতি নিতি রস বরষে।
<|endoftext|>
<|startoftext|>


কে গো তুমি গরবিনী, সাবধানে থাকো দূরে দূরে,
মর্তধূলি-'পরে ঘৃণা বাজে তব নূপুরে নূপুরে।
         তুমি যে অসাধারণ, তীব্র একা তুমি,
          আকাশকুসুমসম অসংসক্ত রয়েছ কুসুমি।
              বাহিরের প্রসাধনে যত্ন তুমি শুচি;
                  অকলঙ্ক তোমার কৃত্রিম রুচি;
             সর্বদা সংশয়ে থাকো পাছে কোথা হতে
হতভাগ্য কালো কীট পড়ে তব দীপের আলোতে
                       স্ফটিকেতে-ঢাকা
                     অসামান্য সমাদরে আঁকা
                       তোমার জীবন
          কৃপণের-কক্ষে-রাখা ছবির মতন
                       বহুমূল্য যবনিকা অন্তরালে;
ওগো অভাগিনী নারী, এই ছিল তোমার কপালে--
         আপন প্রহরী তুমি, নিজে তুমি আপন বন্ধন।
                       আমি সাধারণ।
                       এ ধরাতলের
                                 নির্বিচার স্পর্শ সকলের
                       দেহে মোর বহে যায়, লাগে মোর মনে--
                   সেই বলে বলী আমি, স্বত্ব মোর সকল ভুবনে।
                                 মুক্ত আমি ধূলিতলে,
                        মুক্ত আমি অনাদৃত মলিনের দলে।
          যত চিহ্ন লাগে দেহে, অশঙ্কিত প্রাণের শক্তিতে
                               শুদ্ধ হয়ে যায় সে চকিতে।
                       সম্মুখে আমার দেখো শালবন,
                        সে যে সাধারণ।
                       সবার একান্ত কাছে
                        আপনাবিস্মৃত হয়ে আছে।
                                 মধ্যাহ্নবাতাসে
                   শুষ্ক পাতা ঘুরাইয়া ধূলির আবর্ত ছুটে আসে--
                       শাখা তার অনায়াসে দেয় নাড়া,
                   পাতায় পাতায় তার কৌতুকের পড়ে সাড়া।
                       তবু সে অম্লান শুচি, নির্মল নিশ্বাসে
                                 চৈত্রের আকাশে
                       বাতাস পবিত্র করে সুগন্ধবীজনে।
                  অসংকোচ ছায়া তার প্রসারিত সর্বসাধারণে।
                        সহজে নির্মল সে যে
                       দ্বিধাহীন জীবনের তেজে।
                                 আমি সাধারণ।
                        তরুর মতন আমি, নদীর মতন।
                            মাটির বুকের কাছে থাকি;
                             আলোরে ললাটে লই ডাকি
                                 যে আলোক উচ্চনীচ ইতরের--
                                  বাহিরের ভিতরের।
          সমস্ত পৃথিবী তুমি অবজ্ঞায় করেছ অশুচি,
                       গরবিনী, তাই সেই শক্তি গেছে ঘুচি
          আপনার অন্তরে রহিতে অমলিনা--
                       হায়, তুমি, নিখিলের আশীর্বাদহীনা।
<|endoftext|>
<|startoftext|>


কে গো তুমি বিদেশী।
সাপ-খেলানো বাঁশি তোমার
বাজাল সুর কী দেশী।
নৃত্য তোমার দুলে দুলে,
কুন্তলপাশ পড়ছে খুলে
কাঁপছে ধরা চরণে,ঘুরে ঘুরে আকাশ জুড়ে
উত্তরী যে যাচ্ছে উড়ে
ইন্দ্রধনুর বরনে।
আজকে তো আর ঘুমায় না কেউ,
জলের 'পরে লেগেছে ঢেউ,
শাখায় জাগে পাখিতে।
গোপন গুহার মাঝখানে যে
তোমার বাঁশি উঠছে বেজে
ধৈর্য নারি রাখিতে।
 
মিশিয়ে দিয়ে উঁচু নিচু
সুর ছুটেছে সবার পিছু,
রয় না কিছুই গোপনে।
ডুবিয়ে দিয়ে সূর্যচন্দ্রে
অন্ধকারের রন্ধে# রন্ধে#
পশিছে সুর স্বপনে।
নাটের লীলা হায় গো এ কী,
পুলক জাগে আজকে দেখি
নিদ্রা-ঢাকা পাতালে।
তোমার বাঁশি কেমন বাজে,
নিবিড় ঘন মেঘের মাঝে
বিদ্যুতেরে মাতালে।
লুকিয়ে রবে কে গো মিছে,
ছুটেছে ডাক মাটির নীচে
ফুটায়ে ভুঁইচাঁপারে।
রুদ্ধঘরের ছিদ্রে ফাঁকে
শূন্য ভরে তোমার ডাকে,
রইতে যে কেউ না পারে।
 
কত কালের আঁধার ছেড়ে
বাহির হয়ে এল যে রে
হৃদয়-গুহার নাগিনী,
নত মাথায় লুটিয়ে আছে,
ডাকো তারে পায়ের কাছে
বাজিয়ে তোমার রাগিণী।
তোমার এই আনন্দ-নাচে
আছে গো ঠাঁই তারো আছে,
লও গো তারে ভুলায়ে;
কালোতে তার পড়বে আলো,
তারো শোভা লাগবে ভালো,
নাচবে ফণা দুলায়ে।
মিলবে সে আজ ঢেউয়ের সনে,
মিলবে দখিন-সমীরণে,
মিলবে আলোয় আকাশে।
তোমার বাঁশির বশ মেনেছে,
বিশ্বনাচের রস জেনেছে,
রবে না আর ঢাকা সে।
<|endoftext|>
<|startoftext|>


কে জানে এ কি ভালো?
আকাশ-ভরা কিরণধারা
আছিল মোর তপন-তারা,
আজিকে শুধু একেলা তুমি
         আমার আঁখি-আলো--
         কে জানে এ কি ভালো?
কত-না শোভা, কত-না সুখ,
কত-না ছিল অমিয়-মুখ,
নিত্য-নব পুষ্পরাশি
         ফুটিত মোর দ্বারে--
ক্ষুদ্র আশা  ক্ষুদ্র স্নেহ
মনের ছিল শতেক গেহ,
আকাশ ছিল, ধরণী ছিল
         আমার চারি ধারে--
কোথায় তারা, সকলে আজি
         তোমাতেই লুকালো।
         কে জানে এ কি ভালো?
কম্পিত এ হৃদয়খানি
         তোমার কাছে তাই।
দিবসনিশি জাগিয়া আছি,
         নয়নে ঘুম নাই।
সকল গান  সকল প্রাণ
তোমারে আমি করেছি দান--
তোমারে ছেড়ে বিশ্বে মোর
         তিলেক নাহি ঠাঁই।
সকল পেয়ে তবুও যদি
         তৃপ্তি নাহি মেলে,
তবুও যদি চলিয়া যাও
         আমারে পাছে ফেলে,
নিমেষে সব শূন্য হবে
তোমারি এই আসন ভবে,
চিহ্নসম কেবল রবে
         মৃত্যু-রেখা কালো।
         কে জানে এ কি ভালো?
<|endoftext|>
<|startoftext|>


 কে জানে কার মুখের ছবি
               কোথার থেকে ভেসে
    ঠেকল অনাহূত আমার
               তুলির ডগায় এসে।
    সাইকো-এনালিসিস-যোগে
               ইহার পরিচয়
    পণ্ডিতেরা জানেন স্পষ্ট--
               আমার জানা নয়।
<|endoftext|>
<|startoftext|>


কে তুমি দিয়েছ স্নেহ মানবহৃদয়ে,
               কে তুমি দিয়েছ প্রিয়জন!
বিরহের অন্ধকারে                 কে তুমি কাঁদাও তারে,
           তুমি কেন গো সাথে কর না ক্রন্দন!
           প্রাণ যাহা চায় তাহা দাও বা না দাও,
               তা বলে কি করুণা পাব না?
দুর্লভ ধনের তরে              শিশু কাঁদে সকাতরে,
           তা বলে কি জননীর বাজে না বেদনা?
           দুর্বল মানব-হিয়া বিদীর্ণ যেথায়,
               মর্মভেদী যন্ত্রণা বিষম,
জীবন নির্ভরহারা                 ধুলায় লুটায়ে সারা,
           সেথাও কেন গো তব কঠিন নিয়ম।
           সেথাও জগৎ তব চিরমৌনী কেন,
               নাহি দেয় আশ্বাসের সুখ।
ছিন্ন করি অন্তরাল                       অসীম রহস্যজাল
           কেন না প্রকাশ পায় গুপ্ত স্নেহমুখ!
           ধরণী জননী কেন বলিয়া উঠে না
               --করুণমর্মর কণ্ঠস্বর--
"আমি শুধু ধূলি নই,               বৎস, আমি প্রাণময়ী
           জননী, তোদের লাগি অন্তর কাতর।
           "নহ তুমি পরিত্যক্ত অনাথ সন্তান
               চরাচর নিখিলের মাঝে;
তোমার ব্যাকুল স্বর              উঠিছে আকাশ-'পর,
           তারায় তারায় তার ব্যথা গিয়ে বাজে।"
কাল ছিল প্রাণ জুড়ে, আজ কাছে নাই--
               নিতান্ত সামান্য এ কি নাথ?
তোমার বিচিত্র ভবে                   কত আছে কত হবে,
           কোথাও কি আছে প্রভু, হেন বজ্রপাত?
           আছে সেই সূর্যালোক, নাই সেই হাসি--
               আছে চাঁদ, নাই চাঁদমুখ।
শূন্য পড়ে আছে গেহ,               নাই কেহ, নাই কেহ--
           রয়েছে জীবন, নেই জীবনের সুখ।
           সেইটুকু মুখখানি, সেই দুটি হাত,
               সেই হাসি অধরের ধারে,
সে নহিলে এ জগৎ                       শুষ্ক মরুভূমিবৎ--
           নিতান্ত সামান্য এ কি এ বিশ্বব্যাপারে?
           এ আর্তস্বরের কাছে রহিবে অটুট
               চৌদিকের চিরনীরবতা?
সমস্ত মানবপ্রাণ                           বেদনায় কম্পমান
           নিয়মের লৌহবক্ষে বাজিবে না ব্যথা!
<|endoftext|>
<|startoftext|>


কে তুমি ফিরিছ পরি প্রভুদের সাজ।
ছদ্মবেশে বাড়ে না কি চতুর্গুণ লাজ!
পরবস্ত্র অঙ্গে তব হয়ে অধিষ্ঠান
তোমারেই করিছে না নিত্য অপমান?
বলিছে না, "ওরে দীন, যত্নে মোরে ধরো,
তোমার চর্মের চেয়ে আমি শ্রেষ্ঠতর?"
চিত্তে যদি নাহি থাকে আপন সম্মান,
পৃষ্ঠে তবে কালো বস্ত্র কলঙ্কনিশান।
ওই তুচ্ছ টুপিখানা চড়ি তব শিরে
ধিক্কার দিতেছে না কি তব স্বজাতিরে।
বলিতেছে, "যে মস্তক আছে মোর পায়
হীনতা ঘুচেছে তার আমারি কৃপায়।"
সর্বাঙ্গে লাঞ্ছনা বহি এ কী অহংকার!
ওর কাছে জীর্ণ চীর জেনো অলংকার।
<|endoftext|>
<|startoftext|>


কে তোমারে দিল প্রাণ
                      রে পাষাণ।
         কে তোমারে জোগাইছে এ অমৃতরস
                      বরষ বরষ।
তাই দেবলোকপানে নিত্য তুমি রাখিয়াছ ধরি
                      ধরণীর আনন্দমঞ্জরী;
         তাই তো তোমারে ঘিরি বহে বারোমাস
অবসন্ন বসন্তের বিদায়ের বিষণ্ন নিশ্বাস;
         মিলনরজনীপ্রান্তে ক্লান্ত চোখে
                           ম্লান দীপালোকে
         ফুরায়ে গিয়াছে যত অশ্রু-গলা গান
তোমার অন্তরে তারা আজিও জাগিছে অফুরান,
         হে পাষাণ, অমর পাষাণ।
 
         বিদীর্ণ হৃদয় হতে বাহিরে আনিল বহি
              সে রাজবিরহী
          বিরহের রত্নখানি;
              দিল আনি
          বিশ্বলোক-হাতে
              সবার সাক্ষাতে।
         নাই সেথা সম্রাটের প্রহরী সৈনিক,
          ঘিরিয়া ধরেছে তারে দশ দিক।
              আকাশ তাহার 'পরে
                         যত্নভরে
              রেখে দেয় নীরব চুম্বন
                                 চিরন্তন;
                 প্রথম মিলনপ্রভা
                         রক্তশোভা
                                 দেয় তারে প্রভাত-অরুণ,
              বিরহের ম্লানহাসে
                      পাণ্ডুভাসে
                                 জ্যোৎস্না তারে করিছে করুণ।
 
                      সম্রাটমহিষী,
তোমার প্রেমের স্মৃতি সৌন্দর্যে হয়েছে মহীয়সী।
              সে-স্মৃতি তোমারে ছেড়ে
                      গেছে বেড়ে
                                   সর্বলোকে
                                         জীবনের অক্ষয় আলোকে।
 
          অঙ্গ ধরি সে অনঙ্গস্মৃতি
         বিশ্বের প্রীতির মাঝে মিলাইছে সম্রাটের প্রীতি।
          রাজ-অন্তঃপুর হতে আনিল বাহিরে
         গৌরবমুকুট তব, পরাইল সকলের শিরে
              যেথা  যার রয়েছে প্রেয়সী
         রাজার প্রাসাদ হতে দীনের কুটিরে--
         তোমার প্রেমের স্মৃতি সবারে করিল মহীয়সী।
 
              সম্রাটের মন,
                      সম্রাটের ধনজন
এই রাজকীর্তি হতে করিয়াছে বিদায়গ্রহণ।
              আজ সর্বমানবের অনন্ত বেদনা
                      এ পষাণ-সুন্দরীরে
                                   আলিঙ্গনে ঘিরে
                      রাত্রিদিন করিছে সাধানা।
<|endoftext|>
<|startoftext|>


"কে নিবি গো কিনে আমায়, কে নিবি গো কিনে?"
পসরা মোর হেঁকে হেঁকে বেড়াই রাতে দিনে।
            এমনি কবে হায়,      আমার
            দিন যে চলে যায়,
মায়ার 'পরে বোঝা আমার বিষম হল দায়।
কেউ বা আসে, কেউ বা হাসে, কেউ বা কেঁদে চায়।
 
মধ্যদিনে বেড়াই রাজার পাষাণ-বাঁধা পথে,
মুকুট-মাথে অস্ত্র-হাতে রাজা এল রথে।
            বললে হাতে ধরে,        "তোমায়
            কিনব আমি জোরে।"
জোর যা ছিল ফুরিয়ে গেল টানাটানি করে।
মুকুট-মাথে ফিরল রাজা সোনার রথে চড়ে।
 
রুদ্ধ্ব দ্বারের সমুখ দিয়ে ফিরতেছিলেম গলি।
দুয়ার খুলে বৃদ্ধ এল হাতে টাকার থলি।
            করলে বিবেচনা,             বললে,
            "কিনব দিয়ে সোনা।"
উজাড় করে দিয়ে থলি করলে আনাগোনা।
বোঝা মাথায় নিয়ে কোথায় গেলেম অন্যমনা।
 
সন্ধ্যাবেলায় জ্যোৎস্না নামে মুকুল-ভরা গাছে।
সুন্দরী সে বেরিয়ে এল বকুলতলার কাছে।
            বললে কাছে এসে,           "তোমায়
            কিনব আমি হেসে।"
হাসিখানি চোখের জলে মিলিয়ে এল শেষে;
ধীরে ধীরে ফিরে গেল বনছায়ার দেশে।
 
সাগরতীরে রোদ পড়েছে ঢেউ দিয়েছে জলে,
ঝিনুক নিয়ে খেলে শিশু বালুতটের তলে।
            যেন আমায় চিনে   বললে,
            "অমনি নেব কিনে।"
বোঝা আমার খালাস হল তখনি সেইদিনে।
খেলার মুখে বিনামূল্যে নিল আমায় জিনে।
<|endoftext|>
<|startoftext|>


কে নিল খোকার ঘুম হরিয়া।
মা তখন জল নিতে          ও পাড়ার দিঘিটিতে
                 গিয়াছিল ঘট কাঁখে করিয়া।--
তখন রোদের বেলা               সবাই ছেড়েছে খেলা,
                 ও পারে নীরব চখা-চখীরা;
শালিক থেমেছে ঝোপে,    শুধু পায়রার খোপে
                 বকাবকি করে সখা-সখীরা;
তখন রাখাল ছেলে          পাঁচনি ধুলায় ফেলে
                 ঘুমিয়ে পড়েছে বটতলাতে;
বাঁশ-বাগানের ছায়ে          এক-মনে এক পায়ে
                 খাড়া হয়ে আছে বক জলাতে।
সেই ফাঁকে ঘুমচোর             ঘরেতে পশিয়া মোর
                 ঘুম নিয়ে উড়ে গেল গগনে,
মা এসে অবাক রয়,             দেখে খোকা ঘর-ময়
                 হামাগুড়ি দিয়ে ফিরে সঘনে।
                 আমার খোকার ঘুম নিল কে।
যেথা পাই সেই চোরে           বাঁধিয়া আনিব ধরে,
                 সে লোক লুকাবে কোথা ত্রিলোকে।
যাব সে গুহার ছায়ে             কালো পাথরের গায়ে
                 কুলু কুলু বহে যেথা ঝরনা।
যাব সে বকুলবনে               নিরিবিলি সে বিজনে
            ঘুঘুরা করিছে ঘর-করনা।
যেখানে সে-বুড়া বট        নামায়ে দিয়েছে জট,
                 ঝিল্লি ডাকিছে দিনে দুপুরে,
যেখানে বনের কাছে        বনদেবতারা নাচে
                 চাঁদিনিতে রুনুঝুনু নূপুরে,
যাব আমি ভরা সাঁঝে           সেই বেণুবন-মাঝে
          আলো যেথা রোজ জ্বালে জোনাকি--
   শুধাব মিনতি করে,           "আমাদের ঘুমচোরে
                 তোমাদের আছে জানাশোনা কি।'
                 কে নিল খোকার ঘুম চুরায়ে।
   কোনোমতে দেখা তার                পাই যদি একবার
                 লই তবে সাধ মোর পুরায়ে।
   দেখি তার বাসা খুঁজি    কোথা ঘুম করে পুঁজি,
                 চোরা ধন রাখে কোন্‌ আড়ালে।
   সব লুঠি লব তার,             ভাবিতে হবে না আর
                 খোকার চোখের ঘুম হারালে
   ডানা দুটি বেঁধে তারে      নিয়ে যাব নদীপারে
                 সেখানে সে ব'সে এক কোণেতে
   জলে শরকাঠি ফেলে           মিছে মাছ-ধরা খেলে
                 দিন কাটাইবে কাশবনেতে।
  যখন সাঁঝের বেলা          ভাঙিবে হাটের মেলা
                 ছেলেরা মায়ের কোল ভরিবে,
   সারা রাত টিটি-পাখি      টিটকারি দিবে ডাকি--
                 "ঘুমচোরা কার ঘুম হরিবে।'
<|endoftext|>
<|startoftext|>


কে বলে সব ফেলে যাবি
                 মরণ হাতে ধরবে যবে।
জীবনে তুই যা নিয়েছিস
                 মরণে সব নিতে হবে।
  এই ভরা ভাণ্ডারে এসে
  শূন্য কি তুই যাবি শেষে।
  নেবার মতো যা আছে তোর
                 ভালো করে নেই তুই তবে।
 
আবর্জনার অনেক বোঝা
                 জমিয়েছিস যে নিরবধি,
বেঁচে যাবি, যাবার বেলা
                 ক্ষয় করে সব যাস রে যদি।
  এসেছি এই পৃথিবীতে,
  হেথায় হবে সেজে নিতে,
  রাজার বেশে চল্‌ রে হেসে
                 মৃত্যুপারের সে উৎসবে।
<|endoftext|>
<|startoftext|>


কে রে তুই, ওরে স্বার্থ, তুই কতটুকু,
তোর স্পর্শে ঢেকে যায় ব্রহ্মান্ডের মুখ,
লুকায় অনন্ত সত্য--স্নেহ সখ্য প্রীতি
মুহূর্তে ধারণ করে নির্লজ্জ বিকৃতি,
থেমে যায় সৌন্দর্যের গীতি চিরন্তন
তোর তুচ্ছ পরিহাসে। ওগো বন্ধুগণ,
সব স্বার্থ পূর্ণ হোক। ক্ষুদ্রতম কণা
ভান্ডারে টানিয়া আনো--কিছু ত্যজিয়ো না।
আমি লইলাম বাছি চিরপ্রেমখানি,
জাগিছে যাহার মুখে অনন্তর বাণী
অমৃতে অশ্রুতে মাখা। মোর তরে থাক্‌
পরিহাস্য পুরাতন বিশ্বাস নির্বাক্‌।
থাক্‌ মহাবিশ্ব, থাক্‌ হৃদয়-আসীনা
অন্তরের মাঝখানে যে বাজায় বীণা।
<|endoftext|>
<|startoftext|>
কে লইবে মোর কার্য, কহে সন্ধ্যারবি।
শুনিয়া জগৎ রহে নিরুত্তর ছবি।
মাটির প্রদীপ ছিল, সে কহিল, স্বামী,
আমার যেটুকু সাধ্য করিব তা আমি।
<|endoftext|>
<|startoftext|>




কেউ চেনা নয়
সব মানুষই অজানা।
চলেছে আপনার রহস্যে
আপনি একাকী।
সেখানে তার দোসর নেই।
সংসারের ছাপমারা কাঠামোয়
মানুষের সীমা দিই বানিয়ে।
সংজ্ঞার বেড়া-দেওয়া বসতির মধ্যে
বাঁধা মাইনের কাজ করে সে।
থাকে সাধারণের চিহ্ন নিয়ে ললাটে।
এমন সময় কোথা থেকে
ভালোবাসার বসন্ত-হাওয়া লাগে,
সীমার আড়ালটা যায় উড়ে,
বেরিয়ে পড়ে চির-অচেনা।
সামনে তাকে দেখি স্বয়ংস্বতন্ত্র, অপূর্ব, অসাধারণ,
তার জুড়ি কেউ নেই।
তার সঙ্গে যোগ দেবার বেলায়
বাঁধতে হয় গানের সেতু,
ফুলের ভাষায় করি তার অভ্যর্থনা।
চোখ বলে,
যা দেখলুম, তুমি আছ তাকে পেরিয়ে।
মন বলে
চোখে-দেখা কানে-শোনার ওপারে যে রহস্য
তুমি এসেছ সেই অগমের দূত,--
রাত্রি যেমন আসে
পৃথিবীর সামনে নক্ষত্রলোক অবারিত ক'রে।
তখন হঠাৎ দেখি আমার মধ্যেকার অচেনাকে,
তখন আপন অনুভবের
তল খুঁজে পাইনে,
সেই অনুভব
"তিলে তিলে নূতন হোয়।"
<|endoftext|>
<|startoftext|>


কেউ যে কারে চিনি নাকো
            সেটা মস্ত বাঁচন।
তা না হলে নাচিয়ে দিত
            বিষম তুর্কি-নাচন।
বুকের মধ্যে মনটা থাকে,
            মনের মধ্যে চিন্তা--
সেইখানেতেই নিজের ডিমে
            সদাই তিনি দিন তা।
বাইরে যা পাই সম্‌জে নেব
            তারি আইন-কানুন,
অন্তরেতে যা আছে তা
            অন্তর্যামীই জানুন।
 
                    চাই নে রে, মন চাই নে।
                 মুখের মধ্যে যেটুকু পাই
                 যে হাসি আর যে কথাটাই
                 যে কলা আর যে ছলনাই
                    তাই নে রে মন, তাই নে।
 
বাইরে থাকুক মধুর মূর্তি,
            সুধামুখের হাস্য,
তরল চোখে সরল দৃষ্টি--
            করব না তার ভাষ্য।
বাহু যদি তেমন করে
            জড়ায় বাহুবন্ধ
আমি দুটি চক্ষু মুদে
            রইব হয়ে অন্ধ--
কে যাবে ভাই, মনের মধ্যে
            মনের কথা ধরতে?
কীটের খোঁজে কে দেবে হাত
            কেউটে সাপের গর্তে?
 
                     চাই নে রে, মন চাই নে।
          মুখের মধ্যে যেটুকু পাই
          যে হাসি আর যে কথাটাই
          যে কলা আর যে ছলনাই
                     তাই নে রে মন, তাই নে।
 
মন নিয়ে কেউ বাঁচে নাকো,
            মন বলে যা পায় রে
কোনো জন্মে মন সেটা নয়
            জানে না কেউ হায় রে।
ওটা কেবল কথার কথা,
            মন কি কেহ চিনিস?
আছে কারো আপন হাতে
            মন ব'লে এক জিনিস?
চলেন তিনি গোপন চালে,
            স্বাধীন তাঁহার ইচ্ছে--
কেই বা তাঁরে দিচ্ছে এবং
            কেই বা তাঁরে নিচ্ছে!
 
                     চাই নে রে, মন চাই নে।
          মুখের মধ্যে যেটুকু পাই
          যে হাসি আর যে কথাটাই
          যে কলা আর যে ছলনাই
                     তাই নে রে মন, তাই নে।
<|endoftext|>
<|startoftext|>


কেঁচো কয়, নীচ মাটি, কালো তার রূপ।
কবি তারে রাগ ক'রে বলে, চুপ চুপ!
তুমি যে মাটির কীট, খাও তারি রস,
মাটির নিন্দায় বাড়ে তোমারি কি যশ!
<|endoftext|>
<|startoftext|>




কেন আসিতেছ মুগ্ধ মোর পানে ধেয়ে
ওগো দিক্‌ভ্রান্ত পান্থ, তৃষার্ত নয়ানে
লুব্ধ বেগে। আমি যে তৃষিত তোমা চেয়ে!
আমি চিরদিন থাকি এ মরুশয়ানে
সঙ্গীহারা। এ তো নহে পিপাসার জল,
এ তো নহে নিকুঞ্জের ছায়া, পক্ব ফল
মধুরসে ভরা, এ তো নহে উৎসধারে
সিঞ্চিত সরস স্নিগ্ধ নবীন শাদ্বল
নয়ননন্দন শ্যাম। পল্লবমাঝারে
কোথায় বিহঙ্গ কোথা মধুকরদল।
শুধু জেনো, একখানি বহ্নিসম-শিখা
তপ্ত বাসনার তুলি আমার সম্বল--
অনন্ত পিপাসাপটে এ কেবল লিখা
চিরতৃষার্তের স্বপ্নমায়ামরীচিকা।
<|endoftext|>
<|startoftext|>


কেন এ কম্পিত প্রেম, অয়ি ভীরু, এনেছ সংসারে--
                       ব্যর্থ করি রাখিবে কি তারে।
            আলোকশঙ্কিত তব হিয়া
            প্রচ্ছন্ন নিভৃত পথ দিয়া
                       থেমে যায় প্রাঙ্গণের দ্বারে।
 
হায়, সে যে পায় নাই আপন নিশ্চিত পরিচয়,
                       বন্দী তারে রেখেছে সংশয়।
            বাহিরে সামান্য বাধা সেও
            সে-প্রেমেরে কেন করে হেয়,
                      অন্তরেও তার পরাজয়।
 
ওই শোনো কেঁপে ওঠে নিশীথরাত্রির অন্ধকার,
                      আহ্বান আসিছে বারম্বার।
            থেকো না ভয়ের অন্ধ ঘেরে,
            অবজ্ঞা করিয়ো দুর্গমেরে,
                       জিনি লহো সত্যেরে তোমার।
 
নিষ্ঠুরকে মেনে লহো সুদুঃসহ দুঃখের উৎসাহে,
                       প্রেমের গৌরব জেনো তাহে।
            দীপ্তি দেয় রুদ্ধ অশ্রুজল,
            নষ্ট আশা হয় না নিষ্ফল,
                      সমুজ্জল করে চিত্তদাহে।
 
শীর্ণ ফুল রৌদ্রে পুড়ে কালো হয়, হোক-না সে কালো--
                      দীন দীপে নিবুক-না আলো।
            দুর্বল যে মিথ্যার খাঁচায়
            নিত্যকাল কে তারে বাঁচায়,
                  মরে যাহা মরা তার ভালো।
 
আঘাত বাঁচাতে গিয়ে বঞ্চিত হবে কি এ-জীবন,
                  শুধিবে না দুর্মূল্যের পণ।
            প্রেম সে কি কৃপণতা জানে,
            আত্মরক্ষা করে আত্মদানে--
                  ত্যাগবীর্যে লভে মুক্তিধন।
<|endoftext|>
<|startoftext|>


কেন গো এমন স্বরে বাজে তব বাঁশি,
মধুর সুন্দর রূপে কেঁদে ওঠে হিয়া,
রাঙা অধরের কোণে হেরি মধুহাসি
পুলকে যৌবন কেন উঠে বিকশিয়া।
কেন তনু বাহুডোরে ধরা দিতে চায়,
ধায় প্রাণ দুটি কালো আঁখির উদ্দেশে,
হায় যদি এত লজ্জা কথায় কথায়,
হায় যদি এত শ্রান্তি নিমেষে নিমেষে।
কেন কাছে ডাকে যদি মাঝে অন্তরাল,
কেন রে কাঁদায় প্রাণ  যদি ছায়া,
আজ হাতে তুলে নিয়ে ফেলে দিবে কাল--
এরি তরে এত তৃষ্ঞা, এ কাহার মায়া।
মানবহৃদয় নিয়ে এত অবহেলা,
খেলা যদি, কেন হেন মর্মভেদী খেলা॥
<|endoftext|>
<|startoftext|>


কেন চুপ করে আছি, কেন কথা নাই,
                          শুধাইছ তাই।
                কথা দিয়ে ডেকে আনি যারে
                          দেবতারে,
                বাহির দ্বারের কাছে এসে
                          ফিরে যায় হেসে।
                          মৌনের বিপুল শক্তিপাশে
                ধরা দিয়ে আপনে সে আসে
                          আসে পরিপূর্ণতায়
                হৃদয়ের গভীর গুহায়।
                অধীর আহ্বানে রবাহূত
                প্রসাদের মূল্য হয় চ্যুত।
           স্বর্গ হতে বর, সেও আনে অসম্মান
                          ভিক্ষার সমান।
           ক্ষুব্ধ বাণী যবে শান্ত হয়ে আসে
           দৈববাণী নামে সেই অবকাশে।
                নীরব আমার পূজা তাই,
                          স্তবগান নাই;
           আর্দ্র স্বরে ঊর্ধ্বপানে চেয়ে নাহি ডাকে,
                স্তব্ধ হয়ে থাকে।
           হিমাদ্রিশিখরে নিত্য নীরবতা তার
                ব্যাপ্ত করি রহে চারি ধার;
নির্লিপ্ত সে সুদূরতা বাক্যহীন বিশাল আহ্বান
          আকাশে আকাশে দেয় টান,
                       মেঘপুঞ্জ কোথা থেকে
                       অবারিত অভিষেকে
                       অজস্র সহস্রধারে
                       পুণ্য করে তারে।
না-কওয়ার না-চাওয়ার সেই সাধনায় হয়ে লীন
          সার্থক শন্তিতে যাক দিন।
<|endoftext|>
<|startoftext|>


কেন    চেয়ে আছ, গো মা, মুখপানে!
এরা    চাহে না তোমারে চাহে না যে,
             আপন মায়েরে নাহি জানে।
এরা    তোমায় কিছু দেবে না, দেবে না--
             মিথ্যা কহে শুধু কত কী ভানে।
তুমি তো দিতেছ মা, যা আছে তোমারি--
স্বর্ণশস্য তব,জাহ্নবীবারি,
জ্ঞান ধর্ম কত পুণ্যকাহিনী।
এরা কী দেবে তোরে, কিছু না, কিছু না--
           মিথ্যা কবে শুধু হীন পরানে!
মনের বেদনা রাখো মা মনে,
নয়নবারি নিবারো নয়নে,
মুখ লুকাও মা, ধূলিশয়নে--
           ভুলে থাকো যত হীন সন্তানে।
শূন্য-পানে চেয়ে প্রহর গণি গণি
দেখো কাটে কি না দীর্ঘ রজনী,
দুঃখ জানায়ে কী হবে  জননী,
           নির্মম চেতনহীন পাষাণে।
<|endoftext|>
<|startoftext|>


কেন      চোখের জলে ভিজিয়ে দিলেম না
                                   শুকনো ধুলো যত?
            কে জানিত আসবে তুমি গো
                                   অনাহুতের মতো?
তুমি      পার হয়ে এসেছ মরু,
            নাই যে সেথায় ছায়াতরু,
            পথের দুঃখ দিলেম তোমায়
                                   এমন ভাগ্যহত।
 
তখন         আলসেতে বসে ছিলেম আমি
                                   আপন ঘরের ছায়ে,
            জানি নাই যে তোমায় কত ব্যথা
                                   বাজবে পায়ে পায়ে।
 
তবু           ঐ বেদনা আমার বুকে
            বেজেছিল গোপন দুখে,
            দাগ দিয়েছে মর্মে আমার
                                   গভীর হৃদয়-ক্ষত।
<|endoftext|>
<|startoftext|>


কেন তবে কেড়ে নিলে লাজ-আবরণ?
      হৃদয়ের দ্বার হেনে                   বাহিরে আনিলে টেনে,
            শেষে কি পথের মাঝে করিবে বর্জন?
            আপন অন্তরে আমি ছিলাম আপনি,
      সংসারের শত কাজে              ছিলাম সবার মাঝে,
            সকলে যেমন ছিল আমিও তেমনি।
            তুলিতে পূজার ফুল যেতেম যখন
      সেই পথ ছায়া-করা,            সেই বেড়া লতা-ভরা,
            সেই সরসীর তীরে করবীর বন--
            সেই কুহরিত পিক শিরীষের ডালে,
      প্রভাতে সখীর মেলা,        কত হাসি কত খেলা--
            কে জানিত কী ছিল এ প্রাণের আড়ালে।
বসন্তে উঠিত ফুটে বনে বেলফুল,
      কেহ বা পরিত মালা,        কেহ বা ভরিত ডালা,
            করিত দক্ষিণবায়ু অঞ্চল আকুল।
            বরষায় ঘনঘটা, বিজুলি খেলায়--
      প্রান্তরের প্রান্তদিশে          মেঘে বনে যেত মিশে,
            জুঁইগুলি বিকশিত বিকাল বেলায়।
            বর্ষ আসে বর্ষ যায়, গৃহকাজ করি--
      সুখদুঃখ ভাগ লয়ে                   প্রতিদিন যায় বয়ে,
            গোপন স্বপন লয়ে কাটে বিভাবরী।
            লুকানো প্রাণের প্রেম পবিত্র সে কত!
      আঁধার হৃদয়তলে            মানিকের মতো জ্বলে,
            আলোতে দেখায় কালো কলঙ্কের মতো।
            ভাঙিয়া দেখিলে ছিছি নারীর হৃদয়!
      লাজে ভয়ে থর্‌থর্‌            ভালোবাসা-সকাতর
            তার লুকাবার ঠাঁই কাড়িলে নিদয়!
            আজিও তো সেই আসে বসন্ত শরৎ।
      বাঁকা সেই চাঁপা-শাখে      সোনা-ফুল ফুটে থাকে,
            সেই তারা তোলে এসে-- সেই ছায়াপথ।
            সবাই যেমন ছিল, আছে অবিকল--
      সেই তারা কাঁদে হাসে,    কাজ করে, ভালোবাসে,
            করে পূজা, জ্বালে দীপ, তুলে আনে জল।
            কেহ উঁকি মারে নাই তাহাদের প্রাণে--
      ভাঙিয়া দেখে নি কেহ                 হৃদয় গোপন গেহ,
            আপন মরম তারা আপনি না জানে।
আমি আজ ছিন্ন ফুল রাজপথে পড়ি,
      পল্লবের সুচিকন                  ছায়াস্নিগ্ধ আবরণ
            তেয়াগি ধুলায় হায় যাই গড়াগড়ি।
            নিতান্ত ব্যথায় ব্যথী ভালোবাসা দিয়ে
      সযতনে চিরকাল                রচি দিবে অন্তরাল,
            নগ্ন করেছিনু প্রাণ সেই আশা নিয়ে।
            মুখ ফিরাতেছ সখা, আজ কী বলিয়া!
      ভুল করে এসেছিলে?         ভুলে ভালোবেসেছিলে?
            ভুল ভেঙে গেছে, তাই যেতেছ চলিয়া?
            তুমি তো ফিরিয়া যাবে আজ বই কাল--
      আমার যে ফিরিবার            পথ রাখ নাই আর,
            ধূলিসাৎ করেছ যে প্রাণের আড়াল।
            একি নিদারুণ ভুল! নিখিলনিলয়ে
      এত শত প্রাণ ফেলে          ভুল করে কেন এলে
            অভাগিনী রমণীর গোপন হৃদয়ে!
            ভেবে দেখো আনিয়াছ মোরে কোন্‌খানে--
      লত লক্ষ আঁখিভরা                 কৌতুককঠিন ধরা
            চেয়ে রবে অনাবৃত কলঙ্কের পানে।
            ভালোবাসা তাও যদি ফিরে নেবে শেষে,
      কেন লজ্জা কেড়ে নিলে,   একাকিনী ছেড়ে দিলে
            বিশাল ভবের মাঝে বিবসনা-বেশে!
<|endoftext|>
<|startoftext|>


কেন      তোমরা আমায় ডাক, আমার
                         মন না মানে।
            পাই নে সময় গানে গানে।
                  পথ আমারে শুধায় লোকে,
                  পথ কি আমার পড়ে চোখে,
                           চলি যে কোন্‌ দিকের পানে
                                   গানে গানে।
 
             দাও না ছুটি, ধর ত্রুটি, নিই  নে কানে
             মন ভেসে যায় গানে গানে।
                                   আজ যে কুসুম-ফোটার বেলা,
              আকাশে আজ রঙের মেলা,
                         সকল দিকেই আমায় টানে
                                   গানে গানে।
<|endoftext|>
<|startoftext|>


কেন নিবে গেল বাতি।
আমি      অধিক যতনে ঢেকেছিনু তারে
          জাগিয়া বাসররাতি,
          তাই নিবে গেল বাতি।
 
          কেন ঝরে গেল ফুল।
আমি      বক্ষে চাপিয়া ধরেছিনু তারে
          চিন্তিত ভয়াকুল,
          তাই ঝরে গেল ফুল।
 
          কেন মরে গেল নদী।
আমি      বাঁধ বাঁধি তারে চাহি ধরিবারে
          পাইবারে নিরবধি,
          তাই মরে গেল নদী।
 
          কেন ছিঁড়ে গেল তার।
আমি      অধিক আবেগে প্রাণপণ বলে
          দিয়েছিনু ঝংকার,
          তাই ছিঁড়ে গেল তার।
<|endoftext|>
<|startoftext|>


সিন্ধুভৈরবী
 
কেন    বাজাও কাঁকন কনকন, কত
                  ছলভরে!
ওগো,  ঘরে ফিরে চলো, কনককলসে
                  জল ভরে।
কেন    জলে ঢেউ তুলি ছলকি ছলকি
                  কর খেলা,
কেন    চাহ খনে খনে চকিত নয়নে
                  কার তরে
             কত         ছলভরে!
 
হেরো   যমুনা-বেলায় আলসে হেলায়
                  গেল বেলা,
যত         হাসিভরা ঢেউ করে কানাকানি
                  কলস্বরে
             কত         ছলভরে।
হেরো   নদীপরপারে গগনকিনারে
                  মেঘমেলা,
তারা    হাসিয়া হাসিয়া চাহিছে তোমারি
                  মুখ-'পরে
             কত         ছলভরে।
<|endoftext|>
<|startoftext|>


কেন মনে হয়--
তোমার এ গানখানি এখনি যে শোনালে তা নয়।
বিশেষ লগ্নের কোনো চিহ্ন পড়ে নাই এর সুরে;
শুধু এই মনে পড়ে, এই গানে দিগন্তের দূরে
আলোর কাঁপনখানি লেগেছিল সন্ধ্যাতারকার
সুগভীর স্তব্ধতায়,সে-স্পন্দন শিরায় আমার
রাগিণীর চমকেতে রহি রহি বিচ্ছুরিছে আলো
আজি দেয়ালির দিনে। আজো এই অন্ধকারে জ্বালো
সেই সায়াহ্নের স্মৃতি, যে নিভৃতে নক্ষত্রসভায়
নীহারিকা ভাষা তার প্রসারিল নিঃশব্দ প্রভায়--
যে-ক্ষণে তোমার স্বর জ্যোতির্লোকে দিতেছিল আনি
          অনন্তের-পথ-চাওয়া ধরিত্রীর সকরুণ বাণী।
সেই স্মৃতি পার হয়ে মনে মোর এই প্রশ্ন লাগে,
কালের-অতীত প্রান্তে তোমারে কি চিনিতাম আগে।
দেখা হয়েছিল না কি কোনো-এক সংগীতের পথে
অরূপের মন্দিরেতে অপরূপ ছন্দের জগতে।
<|endoftext|>
<|startoftext|>


কেন মার' সিঁধ-কাটা ধূর্তে।
  কাজ ওর দেয়ালটা খুঁড়তে।
তোমার পকেটটাকে করেছ কি ডোবা হে--
চিরদিন বহমান অর্থের প্রবাহে
  বাধা দেবে অপরের পকেটটি পূরতে?
আর, যত নীতিকথা সে তো ওর চেনা না--
ওর কাছে অর্থনীতিটা নয় জেনানা;
  বন্ধ ধনেরে তাই দেয় সদা ঘুরতে,
  হেথা হতে হোথা তারে চালায় মুহূর্তে।
<|endoftext|>
<|startoftext|>


কেবল তব মুখের পানে
         চাহিয়া,
বাহির হনু তিমির-রাতে
  তরণীখানি বাহিয়া।
  অরুণ আজি উঠেছে--
  আশোক আজি ফুটেছে--
না যদি উঠে,না যদি ফুটে,
তবুও আমি চলিব ছুটে
  তোমার মুখে চাহিয়া।
 
নয়নপাতে ডেকেছ মোরে
      নীরবে।
হৃদয় মোর নিমেষ-মাঝে
    উঠেছে ভরি গরবে।
    শঙ্খ তব বাজিল--
    সোনার তরী সাজিল--
না যদি বাজে, না যদি সাজে,
গরব যদি টুটে গো লাজে
    চলিব তবু নীরবে।
 
কথাটি আমি শুধাব নাকো
      তোমারে।
দাঁড়াব নাকো ক্ষণেক-তরে
  দ্বিধার ভরে দুয়ারে।
  বাতাসে পাল ফুলিছে--
  পতাকা আজি দুলিছে--
না যদি ফুলে, না যদি দুলে,
তরণী যদি না লাগে কূলে
  শুধাব নাকো তোমারে।
<|endoftext|>
<|startoftext|>


কেবল থাকিস স'রে স'রে
পাস নে কিছুই হৃদয় ভ'রে।
      আনন্দভাণ্ডারের থেকে
      দূত যে তোরে গেল ডেকে,
কোণে বসে দিস নে সাড়া
      সব খোয়ালি এমনি করে।
 
জীবনকে আজ তোল্‌ জাগিয়ে
মাঝে সবার আয় আগিয়ে।
      চলিস নে পথ মেপে মেপে,
      আপনাকে দে নিখিল ব্যেপে,
যেটুকু দিন বাকি আছে-
      কাটাস নে তা ঘুমের ঘোরে।
<|endoftext|>
<|startoftext|>


কেমন করে এমন বাধা ক্ষয় হবে।
আপনাকে যে আপনি হারায়
                   কেমনে তার জয় হবে।
    শত্রু বাঁধা আলিঙ্গনে
    যত প্রণয় তারি সনে--
মুক্ত উদার কোন্‌ প্রেমে তার লয় হবে।
কেমন করে এমন বাধা ক্ষয় হবে।
    যে মত্ততা বারে বারে
    ছোটে সর্বনাশের পারে
কোন্‌ শাসনে কবে তাহার ভয় হবে।
    কুহেলিকার অন্ত না পাই,
    কাটবে কখন ভাবি যে তাই--
এক নিমেষে তুমি হৃদয়ময় হবে।
কেমন করে এমন বাধা ক্ষয় হবে।
<|endoftext|>
<|startoftext|>
কেমন করে তড়িৎ-আলোয়
      দেখতে পেলেম মনে
তোমার বিপুল সৃষ্টি চলে
      আমার এই জীবনে।
সে সৃষ্টি যে কালের পটে
লোকে লোকান্তরে রটে,
একটু তারি আভাস কেবল
      দেখি ক্ষণে ক্ষণে।
মনে ভাবি, কান্নাহাসি
      আদর অবহেলা
সবই যেন আমায় নিয়ে
      আমারি ঢেউ-খেলা।
সেই আমি তো বাহনমাত্র,
যায় সে ভেঙে মাটির পাত্র--
যা রেখে যায় তোমার সে ধন
      রয় তা তোমার সনে।
তোমার বিশ্বে জড়িয়ে থাকে
      আমার চাওয়া পাওয়া।
ভরিয়ে তোলে নিত্যকালের
      ফাল্গুনেরই হাওয়া।
জীবন আমার দুঃখে সুখে
দোলে ত্রিভুবনের বুকে,
আমার দিবানিশির মালা
      জড়ায় শ্রীচরণে।
আপন-মাঝে আপন জীবন
      দেখে যে মন কাঁদে।
নিমেষগুলি শিকল হয়ে
      আমায় তখন বাঁধে।
মিটল দুঃখ, টুটল বন্ধ--
আমার মাঝে হে আনন্দ,
তোমার প্রকাশ দেখে মোহ
      ঘুচল এ নয়নে।
<|endoftext|>
<|startoftext|>




কেমন সুন্দর আহা ঘুমায়ে রয়েছে
চাঁদের জোছনা এই সমুদ্রবেলায়!
এসো প্রিয়ে এইখানে বসি কিছুকাল;
গীতস্বর মৃদু মৃদু পশুক শ্রবণে!
সুকুমার নিস্তব্ধতা আর নিশীথিনী--
সাজে ভালো মর্ম-ছোঁয়া সুধা-সংগীতেরে।
বইস জেসিকা, দেখো, গগন-প্রাঙ্গণ
জলৎ কাঞ্চন-পাতে খচিত কেমন!
এমন একটি নাই তারকামণ্ডল
দিব্য গীত যে না গায় প্রতি পদক্ষেপে!
অমর আত্মাতে হয় এমনি সংগীত।
কিন্তু ধূলিময় এই মর্ত্য-আবরণ
যতদিন রাখে তারে আচ্ছন্ন করিয়া
ততদিন সে সংগীত পাই না শুনিতে।
<|endoftext|>
<|startoftext|>


কেমনে কী হল পারি নে বলিতে,
             এইটুকু শুধু জানি--
নবীন কিরণে ভাসিছে সে দিন
             প্রভাতের তনুখানি।
বসন্ত তখনো কিশোর কুমার,
             কুঁড়ি উঠে নাই ফুটি,
শাখায় শাখায় বিহগ বিহগী
             বসে আছে দুটি দুটি।
কী যে হয়ে গেল পারি নে বলিতে,
             এইটুকু শুধু জানি--
বসন্তও গেল, তাও চলে গেল
             একটি না কয়ে বাণী।
যা-কিছু মধুর সব ফুরাইল,
             সেও হল অবসান--
আমারেই শুধু ফেলে রেখে গেল
             সুখহীন ম্রিয়মাণ।
<|endoftext|>
<|startoftext|>


কেরোসিন-শিখা বলে মাটির প্রদীপে,
ভাই ব'লে ডাক যদি দেব গলা টিপে।
হেনকালে গগনেতে উঠিলেন চাঁদা--
কেরোসিন বলি উঠে, এসো মোর দাদা!
<|endoftext|>
<|startoftext|>


কো তুঁহু বোলবি মোয়!
হৃদয়মাহ মঝু জাগসি অনুখন,
আঁখউপর তুঁহু রচলহি আসন,
অরুণ নয়ন তব মরমসঙে মম
নিমিখ ন অন্তর হোয়।
কো তুঁহু বোলবি মোয়!
হৃদয়কমল তব চরণে টলমল,
নয়নযুগল মম উছলে ছলছল,
প্রেমপূর্ণ তনু পুলকে ঢলঢল
চাহে মিলাইতে তোয়।
কো তুঁহু বোলবি মোয়!
বাঁশরিধ্বনি তুহ অমিয় গরল রে,
হৃদয় বিদারয়ি হৃদয় হরল রে,
আকুল কাকলি ভুবন ভরল রে,
উতল প্রাণ উতরোয়।
কো তুঁহু বোলবি মোয়!
হেরি হাসি তব মধুঋতু ধাওল,
শুনয়ি বাঁশি তব পিককুল গাওল,
বিকল ভ্রমরসম ত্রিভুবন আওল,
চরণকমলযুগ ছোঁয়।
কো তুহু বোলবি মোয়!
গোপবধূজন বিকশিতযৌবন,
পুলকিত যমুনা, মুকুলিত উপবন,
নীলনীর'পর ধীর সমীরণ,
পলকে প্রাণমন খোয়
কো তুঁহু বোলবি মোয়!
তৃষিত আঁখি, তব মুখ'পর বিহরই,
মধুর পরশ তব রাধা শিহরই,
প্রেমরতন ভরি হৃদয় প্রাণ লই
পদতলে অপনা থোয়।
কো তুঁহু বোলবি মোয়!
কো তুঁহু কো তুঁহু সব জন পুছয়ি,
অনুদিন সঘন নয়নজল মুছয়ি,
যাচে ভানু, সব সংশয় ঘুচয়ি,
জনম চরণ 'পর গোয়।
কো তুঁহু বোলবি মোয়!
<|endoftext|>
<|startoftext|>


কোটি কোটি  ছোটো ছোটো মরণেরে লয়ে
        বসুন্ধরা ছুটিছে আকাশে,
        হাসে খেলে মৃত্যু চারিপাশে।
        এ ধরণী মরণের পথ,
        এ জগৎ মৃত্যুর জগৎ।
 
যতটুকু বর্তমান, তারেই কি বল' প্রাণ?
             সে তো শুধু, পলক, নিমেষ।
অতীতের মৃত ভার পৃষ্ঠেতে রয়েছে তার,
        না জানি কোথায় তার শেষ।
যত বর্ষ বেঁচে আছি তত বর্ষ মরে গেছি,
        মরিতেছি প্রতি পলে পলে,
জীবন্ত মরণ মোরা মরণের ঘরে থাকি
        জানি নে মরণ কারে বলে।
 
একমুঠা মরণেরে জীবন বলে কি তবে,
        মরণের সমষ্টি কেবল?
একটি নিমেষ তুচ্ছ শত মরণের গুচ্ছ,
           নাম নিয়ে এত কোলাহল।
মরণ বাড়িবে যত জীবন বাড়িবে তত,
      পলে পলে উঠিব আকাশে
      নক্ষত্রের কিরণনিবাসে।
 
মরণ বাড়িবে যত   কোথায় কোথায় যাব,
           বাড়িবে প্রাণের অধিকার--
বিশাল প্রাণের মাঝে  কত গ্রহ কত তারা
           হেথা হোথা করিবে বিহার ।
উঠিবে জীবন মোর কত-না আকাশ ছেয়ে,
        ঢাকিয়া ফেলিবে রবি শশী--
যুগ-যুগান্তর যাবে, নব নব রাজ্য পাবে
        নব নব তারায় প্রবেশি।
 
কবে রে আসিবে সেই দিন
উঠিব সে আকাশের পথে,
আমার মরণ-ডোর দিয়ে
বেঁধে দেব জগতে জগতে।
আমাদের মরণের জালে
জগৎ ফেলিব আবরিয়া,
এ অনন্ত  আকাশসাগরে
দশ দিক রহিব ঘেরিয়া।
 
জয় হোক জয় হোক মরণের জয় হোক--
          আমাদের অনন্ত মরণ,
          মরণের হবে না মরণ।
এ ধরায় মোরা সবে শতাব্দীর ক্ষুদ্র শিশু
               লইলাম তোমার শরণ,
এসো তুমি এসো কাছে, স্নেহ-কোলে লও তুমি,
          পিয়াও তোমার মাতৃস্তন,
          আমাদের করো হে পালন।
আনন্দে পুরেছে প্রাণ, হেরিতেছি এ জগতে
          মরণের অনন্ত উৎসব।
কার নিমন্ত্রণে মোরা মহাযজ্ঞে এসেছি রে,
          উঠেছে বিপুল কলরব।
 
যে ডাকিছে ভালোবেসে, তারে চিনিস নে শিশু?
          তার কাছে কেন তোর ডর?
জীবন যাহারে বলে মরণ তাহারি নাম,
           মরণ তো নহে তোর পর।
           আয়, তারে অলিঙ্গন কর্‌--
           আয় তার হাতখানি ধর্‌।
<|endoftext|>
<|startoftext|>


কোথা আছ অন্যমনা ছেলে--
দুই চক্ষু পাখি-সম
         দূর শূন্যে ওড়ে পাখা মেলে।
অদৃশ্য দেশের হাওয়া
         কেন জানি তোমারে ভুলায়,
অকূল সমুদ্রপারে
         স্বপ্ন দিয়ে বাঁধিছ কুলায়।
<|endoftext|>
<|startoftext|>


কোথা আছ! ডাকি আমি। শোনো, শোনো, আছে প্রয়োজন
একান্ত আমারে তব। আমি নহি তোমার বন্ধন--
পথের সম্বল মোর প্রাণে।  দুর্গমে চলেছ তুমি
নীরস নিষ্ঠুর পথে-- উপবাসহিংস্র সেই ভূমি
আতিথ্যবিহীন; উদ্ধত নিষেধদণ্ড রাত্রিদিন
উদ্যত করিয়া আছে ঊর্ধ্ব-পানে।  আমি ক্লান্তিহীন
সেই সঙ্গ দিতে পারি, প্রাণবেগে বহন যে করে
শুশ্রূষার পূর্ণশক্তি আপনার নিঃশঙ্ক অন্তরে--
যথা রুক্ষ রিক্তবৃক্ষ শৈলবক্ষ ভেদি অহরহ
দুর্দাম নির্ঝরে ঢালে দুর্নিবার সেবার আগ্রহ,
শুকায় না রসবিন্দু প্রখর নির্দয় সূর্যতেজে,
নীরস প্রস্তরমুষ্টিতলে দৃঢ়বলে রাখে সে-যে
অক্ষয় সম্পদরাশি।  সহাস্য উজ্জ্বল গতি তার
দুর্যোগে অপরাজিত, অবিচল বীর্যের আধার।
<|endoftext|>
<|startoftext|>


কোথা গেল সেই মহান শান্ত
নব নির্মল শ্যামলকান্ত
উজ্জ্বলনীলবসনপ্রান্ত
    সুন্দর শুভ ধরণী।
আকাশ আলোকপুলকপুঞ্জ,
ছায়াসুশীতল নিভৃত কুঞ্জ,
কোথা সে গভীর ভ্রমরগুঞ্জ,
    কোথা নিয়ে এল তরণী।
ওই রে নগরী-- জনতারণ্য,
শত রাজপথ, গৃহ অগণ্য,
কতই বিপণি, কতই পণ্য
    কত কোলাহলকাকলি।
কত-না অর্থ কত অনর্থ
আবিল করিছে স্বর্গমর্ত,
তপনতপ্ত ধূলি-আবর্ত
    উঠিছে শূন্য আকুলি।
সকলি ক্ষণিক, খণ্ড, ছিন্ন--
পশ্চাতে কিছু রাখে না চিহ্ন,
পলকে মিলিছে পলকে ভিন্ন
    ছুটিছে মৃত্যু-পাথারে।
করুণ রোদন কঠিন হাস্য,
প্রভূত দম্ভ বিনীত দাস্য,
ব্যাকুল প্রয়াস, নিষ্ঠুর ভাষ্য,
    চলিছে কাতারে কাতারে।
স্থির নহে কিছু নিমেষমাত্র,
চাহে নাকো কিছু প্রবাসযাত্র,
বিরামবিহীন দিবসরাত্র
    চলিছে আঁধারে আলোকে।
কোন্‌ মায়ামৃগ কোথায় নিত্য
স্বর্ণঝলকে করিছে নৃত্য
তাহারে বাঁধিতে লোলুপচিত্ত
    ছুটিছে বৃদ্ধবালকে।
এ যেন বিপুল যজ্ঞকুণ্ড,
আকাশে আলোড়ি শিখার শুণ্ড
হোমের অগ্নি মেলিছে তুণ্ড
    ক্ষুধার দহন জ্বালিয়া।
নরনারী সবে আনিয়া তূর্ণ
প্রাণের পাত্র করিয়া চূর্ণ
বহ্নির মুখে দিতেছে পূর্ণ
    জীবন-আহুতি ঢালিয়া।
চারি দিকে ঘিরি যতেক ভক্ত
স্বর্ণবরনমরণাসক্ত
দিতেছে অস্থি, দিতেছে রক্ত,
    সকল শক্তিসাধনা।
জ্বলি উঠে শিখা ভীষণ মন্দ্রে,
ধূমায়ে শূন্য রন্ধে# রন্ধে#
লুপ্ত করিছে সূর্যচন্দ্রে
    বিশ্বব্যাপিনী দাহনা।
বায়ুদলবল হইয়া ক্ষিপ্ত
ঘিরি ঘিরি সেই অনল দীপ্ত
কাঁদিয়া ফিরিছে অপরিতৃপ্ত,
    ফুঁসিয়া উষ্ণ শ্বসনে।
যেন প্রসারিয়া কাতর পক্ষ
কেঁদে উড়ে আসে লক্ষ লক্ষ
পক্ষীজননী, করিয়া লক্ষ্য
    খাণ্ডব-হুত-অশনে।
বিপ্র ক্ষত্র বৈশ্য শূদ্র
মিলিয়া সকলে মহৎ ক্ষুদ্র
খুলেছে জীবনযজ্ঞ রুদ্র
    আবালবৃদ্ধরমণী।
হেরি এ বিপুল দহনরঙ্গ
আকুল হৃদয় যেন পতঙ্গ
ঢালিবারে চাহে আপন অঙ্গ,
    কাটিবারে চাহে ধমনী।
হে নগরী, তব ফেনিল মদ্য
উছসি উছলি পড়িছে সদ্য,
আমি তাহা পান করিব অদ্য,
    বিস্মৃত হব আপনা।
অয়ি মানবের পাষাণী ধাত্রী,
আমি হব তব মেলার যাত্রী
সুপ্তিবিহীন মত্ত রাত্রি
    জাগরণে করি যাপনা।
ঘূর্ণচক্র জনতাসংঘ,
বন্ধনহীন মহা- আসঙ্গ,
তারি মাঝে আমি করিব ভঙ্গ
    আপন গোপন স্বপনে।
ক্ষুদ্র শান্তি করিব তুচ্ছ,
পড়িব নিম্নে, চড়িব উচ্চ,
ধরিব ধূম্রকেতুর পুচ্ছ,
    বাহু বাড়াইব তপনে।
নব নব খেলা খেলে অদৃষ্ট
কখনো ইষ্ট কভু অনিষ্ট,
কখনো তিক্ত কখনো মিষ্ট,
    যখন যা দেয় তুলিয়া--
সুখের দুখের চক্রমধ্যে
কখনো উঠিব উধাও পদ্যে,
কখনো লুটিব গভীর গদ্যে,
    নাগরদোলায় দুলিয়া।
হাতে তুলি লব বিজয়বাদ্য
আমি অশান্ত, আমি অবাধ্য
যাহা-কিছু আছে অতি অসাধ্য
    তাহারে ধরিব সবলে।
আমি নির্মম আমি নৃশংস
সবেতে বসাব নিজের অংশ,
পরমুখ হতে করিয়া ভ্রংশ
    তুলিব আপন কবলে।
মনেতে জানিব সকল পৃথ#
আমারি চরণ-আসনভিত্তি,
রাজার রাজ্য দস্যুবৃত্তি
    কোনো ভেদ নাহি উভয়ে।
ধনসম্পদ করিব নস্য,
লুণ্ঠন করি আনিব শস্য,
অশ্বমেধের মুক্ত অশ্ব
    ছুটাব বিশ্বে অভয়ে।
নব নব ক্ষুধা, নূতন তৃষ্ণা,
নিত্যনূতন কর্মনিষ্ঠা,
জীবনগ্রন্থে নূতন পৃষ্ঠা
    উলটিয়া যাব ত্বরিতে।
জটিল কুটিল চলেছে পন্থ
নাহি তার আদি নাহিকো অন্ত,
উদ্দামবেগে ধাই তুরন্ত
    সিন্ধু-শৈল-সরিতে।
শুধু সম্মুখে চলেছি লক্ষি
আমি নীড়হারা নিশার পক্ষী,
তুমিও ছুটিছ চপলা লক্ষ্মী,
    আলেয়া-হাস্যে ধাঁধিয়া।
পূজা দিয়া পদে করি না ভিক্ষা,
বসিয়া করি না তব প্রতীক্ষা,
কে কারে জিনিবে হবে পরীক্ষা--
    আনিব তোমারে বাঁধিয়া।
মানবজন্ম নহে তো নিত্য,
ধনজনমান খ্যাতি ও বিত্ত
নহে তারা কারো অধীন ভৃত্য--
    কাল-নদী ধায় অধীরা।
তবে দাও ঢালি-- কেবলমাত্র
দু-চারি দিবস, দু-চারি রাত্র,
পূর্ণ করিয়া জীবনপাত্র
             জনসংঘাতমদিরা।
<|endoftext|>
<|startoftext|>


কোথা ছায়ার কোণে দাঁড়িয়ে তুমি কিসের প্রতীক্ষায়
                কেন    আছ সবার পিছে।
  যারা    ধুলা-পায়ে ধায় গো পথে, তোমায় ঠেলে যায়,
                তারা    তোমায় ভাবে মিছে।
  আমি    তোমার লাগি কুসুম তুলি, বসি তরুর মূলে,
                আমি    সাজিয়ে রাখি ডালি--
  ওগো, যে আসে সেই একটি-দুটি নিয়ে যে যায় তুলে,
                আমার সাজি হয় যে খালি।
 
  ওগো, সকাল গেল, বিকাল গেল, সন্ধ্যা হয়ে আসে,
                চোখে   লাগছে ঘুমঘোর।
  সবাই   ঘরের পানে যাবার বেলা আমায় দেখে হাসে,
                মনে         লজ্জা লাগে মোর।
  আমি    বসে আছি বসনখানি টেনে মুখের 'পরে
                যেন         ভিখারিনীর মতো--
  কেহ    শুধায় যদি 'কী চাও তুমি' থাকি নিরুত্তরে
                করি         দুটি নয়ন নত।
  আজি   কোন্‌ লাজে বা বলব আমি 'তোমায় শুধু চাহি',
                আমি    বলব কেমন করে--
  শুধু      তোমারি পথ চেয়ে আমি রজনী দিন বাহি,
                তুমি    আসবে আমার তরে।
  আমার   দৈন্যখানি যত্নে রাখি, রাজৈশ্বর্যে তব
                তারে   দিব বিসর্জন--
  ওগো,   অভাগিনীর এ অভিমান কাহার কাছে কব,
                তাহা    রইল সংগোপন।
 
  আমি    সুদূর-পানে চেয়ে চেয়ে ভাবি আপন-মনে
                হেথা    তৃণে আসন মেলে--
  তুমি    হঠাৎ কখন আসবে হেথায় বিপুল আয়োজনে
                তোমার         সকল আলো জ্বেলে।
  তোমার         রথের 'পরে সোনার ধ্বজা ঝলবে ঝলমল,
                সাথে   বাজবে বাঁশির তান--
  তোমার         প্রতাপ-ভরে বসুন্ধরা করবে টলমল,
                আমার উঠবে নেচে প্রাণ।
 
  তখন   পথের লোকে অবাক হয়ে সবাই চেয়ে রবে,
                তুমি    নেমে আসবে পথে;
  হেসে   দু হাত  ধরে ধুলা হতে আমায় তুলে  লবে--
                তুমি    লবে তোমার রথে।
  আমার  ভূষণবিহীন মলিন বেশে ভিখারিনীর সাজে
                তোমার         দাঁড়াব বাম পাশে,
  তখন   লতার মতো কাঁপব আমি গর্বে সুখে লাজে
                সকল   বিশ্বের সকাশে।
 
ওগো,             সময় বয়ে যাচ্ছে চলে, রয়েছি কান পেতে--
                কোথা  কই গো চাকার ধ্বনি।
  তোমার         এ পথ দিয়ে কত-না লোক গর্বে গেল মেতে
                কতই   জাগিয়ে রনরনি।
  তবে    তুমিই কি গো নীরব হয়ে রবে ছায়ার তলে,
                     তুমি    রবে সবার শেষে--
  হেথায়  ভিখারিনীর লজ্জা কি গো ঝরবে নয়নজলে।
                তারে   রাখবে মলিন বেশে?
<|endoftext|>
<|startoftext|>


কোথা তুমি গেলে যে মোটরে
শহরের গলির কোটরে,
                 এক্‌জামিনেশনের তাড়া।
কেতাবের 'পরে ঝুঁকে থাকো,
বেণীর ডগাও দেখি নাকো,
                 দিনে রাতে পাই নে যে সাড়া।
আমার চায়ের সভা শূন্য,
মনটা নিরতিশয় ক্ষুণ্ন,
                 সুমুখে নফর বনমালী।
"সুমুখ' তাহারে বলা মিছে,
মুখ দেখে মন যায় খিঁচে,
                 বিনাদোষে দিই তারে গালি।
ভোজন ওজনে অতি কম--
নাই রুটি, নাই আলুদম,
                 নাই রুইমাছের কালিয়া।
জঠর ভরাই শুধু দিয়ে
দু-পেয়ালা Chinese tea-য়ে
                 আধসের দুগ্ধ ঢালিয়া।
উদাস হৃদয়ে খাই একা
টিনের মাখন দিয়ে সেঁকা
                 রুটি-তোস্‌ শুধু খান-তিন।
গোটা-দুই কলা খাই গুনে,
তারই সাথে বিলিতি-বেগুনে
                 কিছু পাওয়া যায় ভিটামিন।
মাঝে মাঝে পাই পুলিপিঠে,
পার করে দিই দু চারিটে
                 খেজুরগুড়ের সাথে মেখে।
পিরিচে পেড়াকি যবে আনে
আড়চোখে চেয়ে তার পানে
                 "পরে খাব' বলে দিই রেখে।
তারপর দুপুর অবধি
না ক্ষীর, না ছানা সর দধি,
                 ছুঁই নেকো কোফতা কাবাব।
নিজের এ দশা ভেবে ভেবে
বুক যায় সাত হাত নেবে,
                 কারে বা জানাই মনোভাব।
করছি নে exaggerate--
কিছু আছে সত্য নিরেট,
                 কবিত্ব সেও অল্প না।
বিরহ যে বুকে ব্যথা দাগে
সাজিয়ে বলতে গেলে লাগে
                 পনেরো-আনাই কল্পনা।
অতএব এই চিঠি-পাঠে
পরান তোমার যদি ফাটে
                 খুব বেশি রবে না প্রমাণ।
চিঠির জবাব দেব যবে
ভাষা ভরে দিয়ো হাহারবে
                 কবি-নাতনির রেখো মান।
                                পুনশ্চ
বাড়িয়ে বলাটা ভালো নয়
যদি কোনো নীতিবাদী কয়
                 কোস্‌ তারে, "অতিশয় উক্তি--
মসলার যোগে যথা রান্না,
আবদারে ছল ক'রে কান্না,
                 নাকিসুর-যোগে যথা যুক্তি।
ঝুমকোর ফুল ফোটে ডালে,
চোরেও চায় না কোনোকালে,
                 কানে ঝুমকোর ফুল দামি।
কৃত্রিম জিনিসেরই দাম,
কৃত্রিম উপাধিতে নাম,
                 জমকালো করেছি তো আমি।"
অতএব মনে রেখো দড়ো,
এ চিঠির দাম খুব বড়ো,
                 যে-হেতুক বাড়িয়ে বলায়
বাজারে তুলনা এর নেই--
কেবলই বানানো বচনেই
                 ভরা এ যে ছলায় কলায়।
পাল্লা যে দিবি মোর সাথে
সে ক্ষমতা নেই তোর হাতে,
                 তবুও বলিস প্রাণপণ
বাড়িয়ে বাড়িয়ে মিঠে কথা--
ভুলিবে, হবে না অন্যথা,
                 দাদামশায়ের বোকা মন।
যা হোক, এ কথা চাই শোনা,
তাড়াতাড়ি ছন্দে লিখো না,
                 না-হয় না হলে কবিবর--
অনুকরণের শরাহত
আছি আমি ভীষ্মের মতো,
                 তাহে তুমি বাড়িয়ো না স্বর।
যে ভাষায় কথা কয়ে থাকো
আদর্শ তারে বলে নাকো,
                 আমার পক্ষে সে তো ঢের--
করিতে যদি পার
গ্রাম্যতাদোষ যত তারো
                 একটু পাব না আমি টের।
<|endoftext|>
<|startoftext|>


কোথা রাত্রি, কোথা দিন, কোথা ফুটে চন্দ্র সূর্য তারা,
কে বা আসে কে বা যায়, কোথা বসে জীবনের মেলা,
কে বা হাসে কে বা গায়, কোথা খেলে হৃদয়ের খেলা,
কোথা পথ, কোথা গৃহ, কোথা পান্থ, কোথা পথহারা।
কোথা খ'সে পড়ে পত্র জগতের মহাবৃক্ষ হতে,
উড়ে উড়ে ঘুরে মরে অসীমেতে না পায় কিনারা,
বহে যায় কালবায়ু অবিশ্রাম আকাশের পথে,
ঝর ঝর মর মর শুষ্ক পত্র শ্যাম পত্রে মিলে।
এত ভাঙা এত গড়া, আনাগোনা জীবন্ত নিখিলে,
এত গান এত তান এত কান্না এত কলরব--
কোথা কে বা, কোথা সিন্ধু, কোথা ঊর্মি, কোথা তার বেলা--
গভীর অসীম গর্ভে নির্বাসিত নির্বাপিত সব।
জনপূর্ণ সুবিজনে, জ্যোতির্বিদ্ধ আঁধারে বিলীন
আকাশমণ্ডপে শুধু বসে আছে এক "চিরদিন'।
<|endoftext|>
<|startoftext|>


কী লাগিয়া বসে আছ, চাহিয়া রয়েছ কার লাগি,
প্রলয়ের পরপারে নেহারিছ কার আগমন,
কার দূর পদধ্বনি চিরদিন করিছ শ্রবণ,
চিরবিরহীর মতো চিররাত্রি রহিয়াছ জাগি।
অসীম অতৃপ্তি লয়ে মাঝে মাঝে ফেলিছ নিশ্বাস,
আকাশ-প্রান্তরে তাই কেঁদে উঠে প্রলয়বাতাস,
জগতের ঊর্ণাজাল ছিঁড়ে টুটে কোথা যায় ভাগি।
অনন্ত আঁধার- মাঝে কেহ তব নাহিকো দোসর,
পশে না তোমার প্রাণে আমাদের হৃদয়ের আশ,
পশে না তোমার কানে আমাদের পাখিদের স্বর।
সহস্র জগতে মিলি রচে তব বিজন প্রবাস,
সহস্র শবদে মিলি বাঁধে তব নিঃশব্দের ঘর--
হাসি, কাঁদি, ভালোবাসি, নাই তব হাসি কান্না মায়া--
আসি, থাকি, চলে যাই কত ছায়া কত উপছায়া॥
<|endoftext|>
<|startoftext|>


তাই কি? সকলি ছায়া? আসে, থাকে, আর মিলে যায়?
তুমি শুধু একা আছ, আর সব আছে আর নাই?
যুগ-যুগান্তর ধরে ফুল ফুটে, ফুল ঝরে তাই?
প্রাণ পেয়ে প্রাণ দিই, সে কি শুধু মরণের পায়?
এ ফুল চাহে না কেহ? লহে না এ পূজা-উপহার?
এ প্রাণ, প্রাণের আশা, টুটে কি অসীম শূন্যতায়।
বিশ্বের উঠিছে গান, বধিরতা বসি সিংহাসনে?
বিশ্বের কাঁদিছে প্রাণ, শূন্যে ঝরে অশ্রুবারিধার?
যুগ-যুগান্তের প্রেম কে লইবে, নাই ত্রিভুবনে?
চরাচর মগ্ন আছে নিশিদিন আশার স্বপনে--
বাঁশি শুনি চলিয়াছে, সে কি হায় বৃথা অভিসার!
ব'লো না সকলি স্বপ্ন, সকলি এ মায়ার ছলন--
বিশ্ব যদি স্বপ্ন দেখে, সে স্বপন কাহার স্বপন?
সে কি এই প্রাণহীন প্রেমহীন অন্ধ অন্ধকার?
<|endoftext|>
<|startoftext|>


ধ্বনি খুঁজে প্রতিধ্বনি, প্রাণ খুঁজে মরে প্রতিপ্রাণ।
জগৎ আপনা দিয়ে খুঁজিছে তাহার প্রতিদান।
অসীমে উঠিছে প্রেম  শুধিবারে অসীমের ঋণ--
যত দেয় তত পায়, কিছুতে না হয় অবসান।
যত ফুল দেয় ধরা তত ফুল পায় প্রতিদিন--
যত প্রাণ ফুটাইছে ততই বাড়িয়া উঠে প্রাণ।
যাহা আছে তাই দিয়ে ধনী হয়ে উঠে দীনহীন,
অসীমে জগতে একি পিরিতির আদান-প্রদান।
কাহারে পূজিছে ধরা শ্যামল যৌবন-উপহারে,
নিমেষে নিমেষে তাই ফিরে পায় নবীন যৌবন।
প্রেমে টেনে আনে প্রেম, সে প্রেমের পাথার কোথা রে!
প্রাণ দিলে প্রাণ আসে, কোথা সেই অনন্ত জীবন!
ক্ষুদ্র আপনারে দিলে, কোথা পাই অসীম আপন--
সে কি ওই প্রাণহীন প্রেমহীন অন্ধ অন্ধকারে!
<|endoftext|>
<|startoftext|>


কোথা রে তরুর ছায়া, বনের শ্যামল স্নেহ।
          তট-তরু কোলে কোলে          সারাদিন কলরোলে
                   স্রোতস্বিনী যায় চলে সুদূরে সাধের গেহ;
                   কোথা রে তরুর ছায়া  বনের শ্যামল স্নেহ,
কোথা রে সুনীল দিশে                 বনান্ত রয়েছে মিশে
         অনন্তের অনিমিষে নয়ন নিমেষ-হারা।
দূর হতে বায়ু এসে                চলে যায় দূর-দেশে,
         গীত-গান যায় ভেসে, কোন্‌ দেশে যায় তারা।
হাসি, বাঁশি, পরিহাস,            বিমল সুখের শ্বাস,
         মেলামেশা বারো মাস নদীর শ্যামল তীরে;
কেহ খেলে, কেহ দোলে,             ঘুমায় ছায়ার কোলে,
         বেলা শুধু যায় চলে কুলুকুলু নদীনীরে।
         বকুল কুড়োয় কেহ, কেহ গাঁথে মালাখানি;
ছায়াতে ছায়ার প্রায়                   বসে বসে গান গায়,
         করিতেছে কে কোথায় চুপিচুপি কানাকানি।
খুলে গেছে চুলগুলি,                   বাঁধিতে গিয়েছে ভুলি,
         আঙুলে ধরেছে তুলি আঁখি,পাছে ঢেকে যায়,
         কাঁকন খসিয়া গেছে, খুঁজিছে গাছের ছায়।
বনের মর্মের মাঝে                বিজনে বাঁশরি বাজে,
         তারি সুরে মাঝে মাঝে ঘুঘু দুটি গান গায়।
ঝুরু ঝুরু কত পাতা                   গাহিছে বনের গাথা,
         কত না মনের কথা তারি সাথে মিশে যায়।
লতাপাতা কত শত                   খেলে কাঁপে কত মতো
         ছোটো ছোটো আলোছায়া ঝিকিমিকি বন ছেয়ে,
         তারি সাথে তারি মতো খেলে কত ছেলেমেয়ে।
         কোথায় সে গুন গুন ঝরঝর মরমর,
         কোথা সে মাথার 'পরে লতাপাতা থরথর।
         কোথায় সে ছায়া আলো, ছেলেমেয়ে খেলাধূলি,
         কোথা সে ফুলের মাঝে এলোচুলে হাসিগুলি।
কোথা রে সরল প্রাণ,                 গভীর আনন্দ-গান,
         অসীম শান্তির মাঝে প্রাণের সাধের গেহ,
         তরুর শীতল ছায়া, বনের শ্যামল স্নেহ।
<|endoftext|>
<|startoftext|>


কোথা হতে আসিয়াছি নাহি পড়ে মনে
অগণ্য যাত্রীর সাথে তীর্থদরশনে
এই বসুন্ধরাতলে; লাগিয়াছে তরী
নীলাকাশ সমুদ্রের ঘাটের উপরি।
শুনা যায় চারি দিকে দিবসরজনী
বাজিতেছে বিরাট সংসার-শঙ্খধ্বনি
লক্ষ লক্ষ জীবন-ফুৎকারে। এত বেলা
যাত্রী নরনারী-সাথে করিয়াছি মেলা
পুরীপ্রান্তে পান্থশালা-'পরে। স্নানে পানে
অপরাহ্ন হয়ে এল গল্পে হাসিগানে--
এখন মন্দিরে তব এসেছি, হে নাথ,
নির্জনে চরণতলে করি প্রণিপাত
এ জন্মের পূজা সমাপিব। তার পর
নবতীর্থে যেতে হবে হে বসুধেশ্বর।
<|endoftext|>
<|startoftext|>


কোথা হতে দুই চক্ষে ভরে নিয়ে এলে জল
         হে প্রিয় আমার।
হে ব্যথিত, হে অশান্ত, বলো আজি গাব গান
         কোন্‌ সান্ত্বনার।
  হেথায় প্রান্তরপারে
  নগরীর এক ধারে
  সায়াহ্নের অন্ধকারে
         জ্বালি দীপখানি
  শূন্য গৃহে অন্যমনে
  একাকিনী বাতায়নে
  বসে আছি পুষ্পাসনে
         বাসরের রানী--
কোথা বক্ষে বিঁধি কাঁটা ফিরিলে আপন নীড়ে
         হে আমার পাখি।
ওরে ক্লিষ্ট, ওরে ক্লান্ত, কোথা তোর বাজে ব্যথা,
         কোথা তোরে রাখি।
 
চারি দিকে তমস্বিনী রজনী দিয়েছে টানি
    মায়ামন্ত্র-ঘের--
দুয়ার রেখেছি রুধি, চেয়ে দেখো কিছু হেথা
    নাহি বাহিরের।
  এ যে দুজনের দেশ,
  নিখিলের সব শেষ,
  মিলনের রসাবেশ
    অনন্ত ভবন--
  শুধু এই এক ঘরে
  দুখানি হৃদয় ধরে,
  দুজনে সৃজন করে
    নূতন ভুবন।
একটি প্রদীপ শুধু এ আঁধারে যতটুকু
    আলো করে রাখে
সেই আমাদের বিশ্ব, তাহার বাহিরে আর
    চিনি না কাহাকে।
 
একখানি বীণা আছে, কভু বাজে মোর বুকে
    কভু তব কোরে।
একটি রেখেছি মালা, তোমারে পরায়ে দিলে
    তুমি দিবে মোরে।
  এক শয্যা রাজধানী,
  আধেক আঁচলখানি
  বক্ষ হতে লয়ে টানি
    পাতিব শয়ন।
  একটি চুম্বন গড়ি
  দোঁহে লব ভাগ করি--
  এ রাজত্বে, মরি মরি,
    এত আয়োজন।
একটি গোলাপফুল রেখেছি বক্ষের মাঝে,
    তব ঘ্রাণশেষে
আমারে ফিরায়ে দিলে অধরে পরশি তাহা
    পরি লব কেশে।
 
আজ করেছিনু মনে তোমারে করিব রাজা
    এই রাজ্যপাটে,
এ অমর বরমাল্য আপনি যতনে তব
    জড়াব ললাটে।
  মঙ্গলপ্রদীপ ধ'রে
  লইব বরণ করে,
  পুষ্পসিংহাসন-'পরে
      বসাব তোমায়--
  তাই গাঁথিয়াছি হার,
  আনিয়াছি ফুলভার,
  দিয়েছি নূতন তার
      কনকবীণায়।
আকাশে নক্ষত্রসভা নীরবে বসিয়া আছে
      শান্ত কৌতূহলে--
আজি কি এ মালাখানি সিক্ত হবে, হে রাজন্‌,
      নয়নের জলে।
 
রুদ্ধকণ্ঠ, গীতহারা, কহিয়ো না কোনো কথা,
      কিছু শুধাব না--
নীরবে লইব প্রাণে তোমার হৃদয় হতে
      নীরব বেদনা।
  প্রদীপ নিবায়ে দিব,
  বক্ষে মাথা তুলি নিব,
  স্নিগ্ধ করে পরশিব
      সজল কপোল--
  বেণীমুক্ত কেশজাল
  স্পর্শিবে তাপিত ভাল,
  কোমল বক্ষের তাল
      মৃদুমন্দ দোল।
নিশ্বাসবীজনে মোর কাঁপিবে কুন্তল তব,
      মুদিবে নয়ন--
অর্ধরাতে শান্তবায়ে নিদ্রিত ললাটে দিব
      একটি চুম্বন।
<|endoftext|>
<|startoftext|>


কোথা হতে পেলে তুমি অতি পুরাতন
          এ যৌবন,
          হে তরু প্রবীণ,
                 প্রতিদিন
জরাকে ঝরাও তুমি কী নিগূঢ় তেজে--
         প্রতিদিন আসো তুমি সেজে
          সদ্য জীবনের মহিমায়।
                   প্রাচীনের সমুদ্রসীমায়
         নবীন প্রভাত তার অক্লান্ত কিরণে
তোমাতে জাগায় লীলা নিরন্তর শ্যামলে হিরণে।
         দিনে দিনে পথিকের দল
          ক্লিষ্টপদতল
তব ছায়াবীথি দিয়ে রাত্রি-পানে ধায় নিরুদ্দেশ;
         আর তো ফেরে না তারা, যাত্রা করে শেষ।
তোমার নিশ্চল যাত্রা নব নব পল্লব-উদ্‌গমে,
         ঋতুর গতির ভঙ্গে পুষ্পের উদ্যমে।
          প্রাণের নির্ঝরলীলা স্তব্ধ রূপান্তরে
                   দিগন্তরে পুলকিত করে।
          তপোবনবালকের মতো
আবৃত্তি  করিছ তুমি ফিরে ফিরে অবিরত
          সঞ্জীবন-সামমন্ত্র-গাথা।
                       তোমার পুরানো পাতা
                           মাটিরে করিছে প্রত্যর্পণ
                             মাটির যা মর্তধন;
                       মৃত্যুভার সঁপিছে মৃত্যুরে
                             মর্মরিত আনন্দের সুরে।
                       সেইক্ষণে নবকিশলয়
                             রবিকর হতে করে জয়
                                 প্রচ্ছন্ন আলোক
                             অমর অশোক
                       সৃষ্টির প্রথম বাণী;
                      বায়ু হতে লয় টানি
                          চিরপ্রবাহিত
                                 নৃত্যের অমৃত।
<|endoftext|>
<|startoftext|>


কোথাও আমার হারিয়ে যাবার নেই মানা
          মনে মনে।
মেলে দিলেম গানের সুরের এই ডানা
          মনে মনে।
তেপান্তরের পাথার পেরোই রূপকথার,
পথ ভুলে যাই দূর পারে সেই চুপকথার,
পারুলবনের চম্পারে মোর হয় জানা
          মনে মনে।
সূর্য যখন অস্তে পড়ে ঢুলি
          মেঘে মেঘে আকাশকুসুম তুলি।
সাত সাগরের ফেনায় ফেনায় মিশে
          যাই ভেসে দূর দিশে,
পরীর দেশের বদ্ধ দুয়ার দিই হানা
          মনে মনে।
<|endoftext|>
<|startoftext|>


কোথায় আকাশ
      কোথায় ধূলি
সে কথা পরান
      গিয়েছে ভুলি।
তাই ফুল খোঁজে
      তারার কোণে,
তারা খুঁজে ফিরে
      ফুলের বনে।
<|endoftext|>
<|startoftext|>


কোথায় আলো, কোথায় ওরে আলো।
বিরহানলে জ্বালো রে তারে জ্বালো।
              রয়েছে দীপ না আছে শিখা,
              এই কি ভালে ছিল রে লিখা--
ইহার চেয়ে মরণ সে যে ভালো।
বিরহানলে প্রদীপখানি জ্বালো।
 
বেদনাদূতী গাহিছে, "ওরে প্রাণ,
তোমার লাগি জাগেন ভগবান।
              নিশীথে ঘন অন্ধকারে
              ডাকেন তোরে প্রেমাভিসারে,
দুঃখ দিয়ে রাখেন তোর মান।
তোমার লাগি জাগেন ভগবান।'
 
গগনতল গিয়েছে মেঘে ভরি,
বাদল-জল পড়িছে ঝরি ঝরি।
              এ ঘোর রাতে কিসের লাগি
              পরান মম সহসা জাগি
এমন কেন করিছে মরি মরি।
বাদল-জল পড়িছে ঝরি ঝরি।
 
বিজুলি শুধু ক্ষণিক আভা হানে,
নিবিড়তর তিমির চোখে আনে।
              জানি না কোথা অনেক দূরে
              বাজিল প্রাণ গভীর সুরে,
সকল গান টানিছে পথপানে।
নিবিড়তর তিমির চোখে আনে।
 
কোথায় আলো, কোথায় ওরে আলো।
বিরহানলে জ্বালো রে তারে জ্বালো।
              ডাকিছে মেঘ, হাঁকিছে হাওয়া,
              সময় গেলে হবে না যাওয়া,
নিবিড় নিশা নিকষঘন কালো।
পরান দিয়ে প্রেমের দীপ জ্বালো।
<|endoftext|>
<|startoftext|>


কোথায় যেতে ইচ্ছে করে
          শুধাস কি, মা, তাই?
যেখান থেকে এসেছিলেম
          সেথায় যেতে চাই।
কিন্তু সে যে কোন্‌ জায়গা
          ভাবি অনেকবার।
মনে আমার পড়ে না তো
একটুখানি তার।
ভাবনা আমার দেখে, বাবা
          বললে সেদিন হেসে
"সে-জায়গাটি মেঘের পারে
          সন্ধ্যাতারার দেশে।"
তুমি বল, "সে-দেশখানি
          মাটির নিচে আছে,
যেখান থেকে ছাড়া পেয়ে
          ফুল ফোটে সব গাছে।"
মাসি বলে, "সে দেশ আমার
          আছে সাগরতলে,--
যেখানেতে আঁধার ঘরে
          লুকিয়ে মানিক জ্বলে।"
দাদা আমার চুল টেনে দেয়,
          বলে, "বোকা ওরে,
হাওয়ায় সে-দেশ মিলিয়ে আছে
          দেখবি কেমন করে?"
আমি শুনে ভাবি, আছে
          সকল জায়গাতেই।
সিধু মাস্টার বলে শুধু
          "কোনোখানেই নেই।"
<|endoftext|>
<|startoftext|>


কোন্‌ আলোতে প্রাণের প্রদীপ
           জ্বালিয়ে তুমি ধরায় আস।
সাধক ওগো, প্রেমিক ওগো,
           পাগল ওগো, ধরায় আস।
 
                    এই   অকুল সংসারে
           দুঃখ-আঘাত তোমার প্রাণে বীণা ঝংকারে।
                    ঘোরবিপদ-মাঝে
           কোন্‌ জননীর মুখের হাসি দেখিয়া হাস।
 
           তুমি        কাহার সন্ধানে
সকল সুখে আগুন জ্বেলে বেড়াও কে জানে।
           এমন        ব্যাকুল করে
কে তোমারে কাঁদায় যারে ভালোবাস।
 
                    তোমার         ভাবনা কিছু নাই--
           কে যে তোমার সাথের সাথি ভাবি মনে তাই।
                    তুমি   মরণ ভুলে
           কোন্‌ অনন্ত প্রাণসাগরে আনন্দে ভাস।
<|endoftext|>
<|startoftext|>


কোন্‌ ক্ষণে
          সৃজনের সমুদ্রমন্থনে
              উঠেছিল দুই নারী
          অতলের শয্যাতল ছাড়ি।
          একজনা উর্বশী, সুন্দরী,
          বিশ্বের কামনা-রাজ্যে রানী,
              স্বর্গের অপ্সরী।
          অন্যজনা লক্ষ্মী সে কল্যাণী,
          বিশ্বের জননী তাঁরে জানি,
              স্বর্গের ঈশ্বরী।
 
          একজন তপোভঙ্গ করি
         উচ্চহাস্য-অগ্নিরসে ফাল্গুনের সুরাপাত্র ভরি
              নিয়ে যায় প্রাণমন হরি,
         দু-হাতে ছড়ায় তারে বসন্তের পুষ্পিত প্রলাপে,
              রাগরক্ত কিংশুকে গোলাপে,
                      নিদ্রাহীন যৌবনের গানে।
 
              আরজন ফিরাইয়া আনে
              অশ্রুর শিশির-স্নানে
                           স্নিগ্ধ বাসনায়;
          হেমন্তের হেমকান্ত সফল শান্তির পূর্ণতায়;
                    ফিরাইয়া আনে
              নিখিলের আশীর্বাদপানে
          অচঞ্চল লাবণ্যের স্মিতহাস্যসুধায় মধুর।
                ফিরাইয়া আনে ধীরে
                         জীবনমৃত্যুর
              পবিত্র সংগমতীর্থতীরে
              অনন্তের পূজার মন্দিরে।
<|endoftext|>
<|startoftext|>


কোন্‌ খ'সে-পড়া তারা
মোর প্রাণে এসে খুলে দিল আজি
           সুরের অশ্রুধারা।
<|endoftext|>
<|startoftext|>


কোন্‌ ছায়াখানি
সঙ্গে তব ফেরে লয়ে স্বপ্নরুদ্ধ বাণী
            তুমি কি আপনি তাহা জানো।
         চোখের দৃষ্টিতে তব রয়েছে বিছানো।
            আপনাবিস্মৃত তারি।
        স্তম্ভিত স্তিমিত অশ্রুবারি।
 
একদিন জীবনের প্রথম ফাল্গুনী
          এসেছিল, তুমি তারি পদধ্বনি শুনি
                       কম্পিত কৌতুকী
          যেমনি খুলিয়া দ্বার দিলে উঁকি
      আম্রমঞ্জরির গন্ধে মধুপগুঞ্জনে
                     হৃদয়স্পন্দনে
      এক ছন্দে মিলে গেল বনের মর্মর।
                 অশোকের কিশলয়স্তর
উৎসুক যৌবনে তব বিস্তারিল নবীন রক্তিমা।
        প্রাণোচ্ছ্বাস নাহি পায় সীমা
              তোমার আপনা-মাঝে,
          সে-প্রাণেরই ছন্দ বাজে
  দূর নীল বনান্তের বিহঙ্গসংগীতে,
দিগন্তে নির্জনলীন রাখালের করুণ বংশীতে।
              তব বনচ্ছায়ে
আসিল অতিথি পান্থ, তৃণস্তরে দিল সে বিছায়ে
      উত্তরী-অংশুকে তার সুবর্ণ পূর্ণিমা
                  চম্পকবর্ণিমা।
             তারি সঙ্গে মিশে
   প্রভাতের মৃদু রৌদ্র দিশে দিশে
            তোমার বিধুর হিয়া
                  দিল উচ্ছ্বাসিয়া।
 
তার পর সসংকোচে বদ্ধ করি দিলে তব দ্বার,
      উচ্ছৃঙ্খল সমীরণে উদ্দাম কুন্তলভার
                লইলে সংযত করি--
অশান্ত তরুণ প্রেম বসন্তের পন্থ অনুসরি
      স্খলিত কিংশুক-সাথে
                 জীর্ণ হল ধূসর ধুলাতে।
 
      তুমি ভাবো সেই রাত্রিদিন
                          চিহ্নহীন
              মল্লিকাগন্ধের মতো
                         নির্বিশেষে গত।
  জানো না কি যে-বসন্ত সম্বরিল কায়া
          তারি মৃত্যুহীন ছায়া
      অহর্নিশি আছে তব সাথে সাথে
                     তোমার অজ্ঞাতে।
অদৃশ্য মঞ্জরি তার আপনার রেণুর রেখায়
              মেশে তব সীমন্তের সিন্দূরলেখায়।
সুদূর সে ফাল্গুনের স্তব্ধ সুর
তোমার কণ্ঠের স্বর করি দিল উদাত্ত মধুর।
        যে চাঞ্চল্য হয়ে গেছে স্থির
তারি মন্ত্রে চিত্ত তব সকরুণ, শান্ত, সুগম্ভীর।
<|endoftext|>
<|startoftext|>


কোন্‌ দূর শতাব্দের কোন্‌-এক অখ্যাত দিবসে
                  নাহি জানি আজি
         মারাঠার কোন্‌ শৈলে অরণ্যের অন্ধকারে ব'সে,
                  হে রাজা শিবাজি,
         তব ভাল উদ্ভাসিয়া এ ভাবনা তড়িৎপ্রভাবৎ
                  এসেছিল নামি--
         "একধর্মরাজ্যপাশে খণ্ড ছিন্ন বিক্ষিপ্ত ভারত
                  বেঁধে দিব আমি।'
 
         সেদিন এ বঙ্গদেশ উচ্চকিত জাগে নি স্বপনে,
                  পায় নি সংবাদ--
         বাহিরে আসে নি ছুটে, উঠে নাই তাহার প্রাঙ্গণে
                  শুভ শঙ্খনাদ--
         শান্তমুখে বিছাইয়া আপনার কোমলনির্মল
                  শ্যামল উত্তরী
         তন্দ্রাতুর সন্ধ্যাকালে শত পল্লিসন্তানের দল
                  ছিল বক্ষে করি।
 
         তার পরে একদিন মারাঠার প্রান্তর হইতে
                  তব বজ্রশিখা
         আঁকি দিল দিগ্‌দিগন্তে যুগান্তের বিদ্যুদ্‌বহ্নিতে
                  মহামন্ত্রলিখা।
         মোগল-উষ্ণীষশীর্ষ প্রস্ফুরিল প্রলয়প্রদোষে
                  পক্কপত্র যথা--
         সেদিনও শোনে নি বঙ্গ মারাঠার সে বজ্রনির্ঘোষে
                  কী ছিল বারতা।
 
         তার পরে শূন্য হল ঝঞ্ঝাক্ষুব্ধ নিবিড় নিশীথে
                  দিল্লিরাজশালা--
         একে একে কক্ষে কক্ষে অন্ধকারে লাগিল মিশিতে
                  দীপালোকমালা।
         শবলুব্ধ গৃধ্রদের ঊর্ধ্বস্বর বীভৎস চীৎকারে
                  মোগলমহিমা
         রচিল শ্মশানশয্যা--মুষ্টিমেয় ভস্মরেখাকারে
                  হল তার সীমা।
 
         সেদিন এ বঙ্গপ্রান্তে পণ্যবিপণীর এক ধারে
                  নিঃশব্দচরণ
         আনিল বণিকলক্ষ্মী সুরঙ্গপথের অন্ধকারে
                  রাজসিংহাসন।
         বঙ্গ তারে আপনার গঙ্গোদকে অভিষিক্ত করি
                  নিল চুপে চুপে--
         বণিকের মানদণ্ড দেখা দিল পোহালে শর্বরী
                  রাজদণ্ডরূপে।
 
         সেদিন কোথায় তুমি হে ভাবুক, হে বীর মারাঠি,
                  কোথা তব নাম!
         গৈরিক পতাকা তব কোথায় ধুলায় হল মাটি--
                  তুচ্ছ পরিণাম!
         বিদেশীর ইতিবৃত্ত দস্যু বলি করে পরিহাস
                  অট্টহাস্যরবে--
         তব পুণ্য চেষ্টা যত তস্করের নিষ্ফল প্রয়াস,
                  এই জানে সবে।
 
    অয়ি ইতিবৃত্তকথা, ক্ষান্ত করো মুখর ভাষণ।
                  ওগো মিথ্যাময়ী,
    তোমার লিখন-'পরে বিধাতার অব্যর্থ লিখন
                  হবে আজি জয়ী।
    যাহা মরিবার নহে তাহারে কেমনে চাপা দিবে
                  তব ব্যঙ্গবাণী?
    যে তপস্যা সত্য তারে কেহ বাধা দিবে না ত্রিদিবে
                  নিশ্চয় সে জানি।
 
    হে রাজতপস্বী বীর, তোমার সে উদার ভাবনা
                  বিধির ভাণ্ডারে
    সঞ্চিত হইয়া গেছে, কাল কভু তার এক কণা
                  পারে হরিবারে?
    তোমার সে প্রাণোৎসর্গ, স্বদেশলক্ষ্মীর পূজাঘরে
                  সে সত্যসাধন,
    কে জানিত, হয়ে গেছে চিরযুগযুগান্তর-তরে
                  ভারতের ধন।
 
    অখ্যাত অজ্ঞাত রহি দীর্ঘকাল, হে রাজবৈরাগী,
                  গিরিদরীতলে
    বর্ষার নির্ঝর যথা শৈল বিদারিয়া উঠে জাগি
                  পরিপূর্ণ বলে,
    সেইমত বাহিরিলে-- বিশ্বলোক ভাবিল বিস্ময়ে,
                  যাহার পতাকা
    অম্বর আচ্ছন্ন করে, এতকাল এত ক্ষুদ্র হয়ে
                  কোথা ছিল ঢাকা।
 
    সেইমত ভাবিতেছি আমি কবি এ পূর্ব-ভারতে,
                  কী অপূর্ব হেরি,
    বঙ্গের অঙ্গনদ্বারে কেমনে ধ্বনিল কোথা হতে
                  তব জয়ভেরী।
    তিন শত বৎসরের গাঢ়তম তমিস্রা বিদারি
                  প্রতাপ তোমার
    এ প্রাচীদিগন্তে আজি নবতর কী রশ্মি প্রসারি
                  উদিল আবার।
 
    মরে না, মরে না কভু সত্য যাহা শত শতাব্দীর
                  বিস্মৃতির তলে--
    নাহি মরে উপেক্ষায়, অপমানে না হয় অস্থির,
                  আঘাতে না টলে।
    যারে ভেবেছিল সবে কোন্‌কালে হয়েছে নিঃশেষ
                  কর্মপরপারে,
    এল সেই সত্য তব পূজ্য অতিথির ধরি বেশ
                  ভারতের দ্বারে।
 
    আজও তার সেই মন্ত্র-- সেই তার উদার নয়ান
                  ভবিষ্যের পানে
    একদৃষ্টে চেয়ে আছে, সেথায় সে কী দৃশ্য মহান্‌
                  হেরিছে কে জানে।
    অশরীর হে তাপস, শুধু তব তপোমূর্তি লয়ে
                  আসিয়াছ আজ--
    তবু তব পুরাতন সেই শক্তি আনিয়াছ বয়ে,
                  সেই তব কাজ।
 
    আজি তব নাহি ধ্বজা, নাই সৈন্য রণ-অশ্বদল
                  অস্ত্র খরতর--
    আজি আর নাহি বাজে আকশেরে করিয়া পাগল
                  "হর হর হর'।
    শুধু তব নাম আজি পিতৃলোক হতে এল নামি,
                  করিল আহ্বান--
    মুহূর্তে হৃদয়াসনে তোমারেই বরিল, হে স্বামী,
                  বাঙালির প্রাণ।
 
    এ কথা ভাবে নি কেহ এ তিন-শতাব্দ-কাল ধরি--
                  জানে নি স্বপনে--
    তোমার মহৎ নাম বঙ্গ-মারাঠারে এক করি
                  দিবে বিনা রণে।
    তোমার তপস্যাতেজ দীর্ঘকাল করি অন্তর্ধান
                  আজি অকস্মাৎ
    মৃত্যুহীন বাণী-রূপে আনি দিবে নূতন পরান
                  নূতন প্রভাত।
 
    মারাঠার প্রান্ত হতে একদিন তুমি ধর্মরাজ,
                  ডেকেছিলে যবে
    রাজা ব'লে জানি নাই, মানি নাই, পাই নাই লাজ
                  সে ভৈরব রবে।
    তোমার কৃপাণদীপ্তি একদিন যবে চমকিলা
                  বঙ্গের আকাশে
    সে ঘোর দুর্যোগদিনে না বুঝিনু রুদ্র সেই লীলা,
                  লুকানু তরাসে।
 
    মৃত্যুসিংহাসনে আজি বসিয়াছ অমরমুরতি--
                  সমুন্নত ভালে
    যে রাজকিরীট শোভে লুকাবে না তার দিব্যজ্যোতি
                  কভু কোনোকালে।
    তোমারে চিনেছি আজি, চিনেছি চিনেছি হে রাজন্‌,
                  তুমি মহারাজ।
    তব রাজকর লয়ে আট কোটি বঙ্গের নন্দন
                  দাঁড়াইবে আজ।
 
    সেদিন শুনি নি কথা-- আজ মোরা তোমার আদেশ
                  শির পাতি লব।
    কণ্ঠে কণ্ঠে বক্ষে বক্ষে ভারতে মিলিবে সর্বদেশ
                  ধ্যানমন্ত্রে তব।
    ধ্বজা করি উড়াইব বৈরাগীর উত্তরী বসন--
                  দরিদ্রের বল।
    "একধর্মরাজ্য হবে এ ভারতে' এ মহাবচন
                  করিব সম্বল।
 
         মারাঠির সাথে আজি, হে বাঙালি, এক কন্ঠে বলো
                  "জয়তু শিবাজি'।
         মারাঠির সাথে আজি, হে বাঙালি, এক সঙ্গে চলো
                  মহোৎসবে সাজি।
         আজি এক সভাতলে ভারতের পশ্চিম-পূরব
                  দক্ষিণে ও বামে
         একত্রে করুক ভোগ একসাথে একটি গৌরব
                  এক পুণ্য নামে।
<|endoftext|>
<|startoftext|>


কোন্‌ বরতা পাঠালে মোর পরানে
আজি তোমার অরুণ-আলোয় কে জানে।
        বাণী তোমার ধরে না মোর গগনে,
        পাতায় পাতায় কাঁপে হৃদয়-কাননে,
                 বাণী তোমার ফোটে লতাবিতানে।
তোমার বাণী বাতাসে সুর লাগালো,
নদীতে মোর ঢেউয়ের মাতন জাগালো।
             তরী আমার আজ প্রভাতের আলোকে
             এই বাতাসে পাল তুলে দিক পুলকে,
              তোমার পানে যাক সে ভেসে উজানে।
<|endoftext|>
<|startoftext|>


কোন্‌ বাণিজ্যে নিবাস তোমার
      কহো আমায় ধনী,
তাহা হলে সেই বাণিজ্যের
      করব মহাজনি।
 
দুয়ার জুড়ে কাঙাল বেশে
ছায়ার মতো চরণদেশে
কঠিন তব নূপুর ঘেঁষে
            আর বসে না রইব--
এটা আমি স্থির বুঝেছি
            ভিক্ষা নৈব নৈব।
 
যাবই আমি যাবই, ওগো,
        বাণিজ্যেতে যাবই।
তোমায় যদি না পাই, তবু
        আর কারে তো পাবই।
 
সাজিয়ে নিয়ে জাহাজখানি
           বসিয়ে হাজার দাঁড়ি
কোন্‌ নগরে যাব, দিয়ে
           কোন্‌ সাগরে পাড়ি।
 
কোন্‌ তারকা লক্ষ্য করি,
কূল-কিনারা পরিহরি,
কোন্‌ দিকে যে বাইব তরী
           অকূল কালো নীরে--
মরব না আর ব্যর্থ আশায়
           বালুমরুর তীরে।
 
যাবই আমি যাবই, ওগো,
        বাণিজ্যেতে যাবই।
তোমার যদি না পাই, তবু
           আর কারে তো পাবই।
 
সাগর উঠে তরঙ্গিয়া,
           বাতাস বহে বেগে,
সূর্য যেথায় অস্তে নামে
           ঝিলিক মারে মেঘে ।
 
দক্ষিণে চাই, উত্তরে চাই--
ফেনায় ফেনা, আর কিছু নাই--
যদি কোথাও কূল নাহি পাই
      তল পাব তো তবু ।
ভিটার কোণে হতাশমনে
      রইব না আর কভু ।
 
যাবই আমি যাবই, ওগো,
    বাণিজ্যেতে যাবই।
তোমায় যদি না পাই, তবু
    আর কারে তো পাবই।
 
নীলের কোলে শ্যামল সে দ্বীপ
           প্রবাল দিয়ে ঘেরা,
শৈলচূড়ায় নীড় বেঁধেছে
        সাগর-বিহঙ্গরা।
 
নারিকেলের শাখে শাখে
ঝোড়ো বাতাস কেবল ডাকে,
ঘন বনের ফাঁকে ফাঁকে
        বইছে নগনদী--
সোনার রেণু আনব ভরি
           সেথায় নামি যদি।
 
যাবই আমি যাবই, ওগো,
         বাণিজ্যেতে যাবই।
তোমায় যদি না পাই, তবু
         আর কারে তো পাবই।
 
অকূল-মাঝে ভাসিয়ে তরী
            যাচ্ছি অজানায়
আমি শুধু একলা নেয়ে
            আমার শূন্য নায়।
 
নব নব পবনভরে
যাব দ্বীপে দ্বীপান্তরে,
নেব তরী পূর্ণ করে
            অপূর্ব ধন যত।
ভিখারি তোর ফিরবে যখন
            ফিরবে রাজার মতো।
 
যাবই আমি যাবই, ওগো,
         বাণিজ্যেতে যাবই।
তোমায় যদি না পাই, তবু
         আর কারে তো পাবই।
<|endoftext|>
<|startoftext|>


কোন্‌ বাণী মোর জাগল, যাহা
              রাখবে স্মরণে--
         পলে-পলে দলিত সে
              কালের চরণে।
         যায় সে কেবল ভেঙে চুরে,
         ছড়িয়ে পড়ে কাছে দূরে--
         জীবনবাণীর অখণ্ড রূপ
              মিলবে মরণে।
         
         ক্ষণে ক্ষণে পাগল হাওয়ায়
              ঘূর্ণিধূলিতে
         প্রাণের দোলে এলোমেলো
              রয় সে দুলিতে।
         বৈতরণীর অগাধ নদী
         পেরিয়ে আবার ফেরে যদি
         উল্টো স্রোতের সে দান, ডালায়
              পারবে তুলিতে।
         
         কোন্‌ বাণী মোর জাগল, যাহা
              রাখবে স্মরণে,
         টিঁকবে যাহা নিমেষগুলির
              পূরণ-হরণে।
         তারে নিয়ে সারা বেলা
         চলেছে হার-জিতের খেলা,
         খেলার শেষে বাঁচল যা তাই
              বাঁচবে মরণে।
<|endoftext|>
<|startoftext|>


কোন্‌ ভাঙনের পথে এলে
          আমার সুপ্ত রাতে।
ভাঙল যা তাই ধন্য হল
          নিঠুর চরণ-পাতে।
রাখব গেঁথে তারে
          কমলমণির হারে,
দুলবে বুকে গোপন বেদনাতে।
সেতারখানি নিয়েছিলে
          অনেক যতনভরে--
তার যবে তার ছিন্ন হল
          ফেললে ভূমি-'পরে।
নীরব তাহার গান
          রইল তোমার দান--
ফাগুন-হাওয়ার মর্মে বাজে
          গোপন মত্ততাতে।
<|endoftext|>
<|startoftext|>


বিদায়কালে
      কোন্‌ সে সুদূর মৈত্রী আপন প্রচ্ছন্ন অভিজ্ঞানে
                    আমার গোপন ধ্যানে
                           চিহ্নিত করেছে তব নাম,
                                হে সিয়াম,
      বহু পূর্বে যুগান্তরে মিলনের দিনে।
                     মুহূর্তে লয়েছি তাই চিনে
                           তোমারে আপন বলি,
                 তাই আজ ভরিয়াছি ক্ষণিকের পথিক-অঞ্জলি
                       পুরাতন প্রণয়ের স্মরণের দানে,
               সপ্তাহ হয়েছে পূর্ণ শতাব্দীর শব্দহীন গানে।
                     চিরন্তন আত্মীয়জনারে
                    দেখিয়াছি বারে বারে
                           তোমার ভাষায়,
               তোমার ভক্তিতে, তব মুক্তির আশায়,
                     সুন্দরের তপস্যাতে
               যে অর্ঘ্য রচিলে তব সুনিপুণ হাতে
                     তাহারি শোভন রূপে --
               পূজার প্রদীপে তব, প্রজ্বলিত ধূপে।
                     আজি বিদায়ের ক্ষণে
               চাহিলাম স্নিগ্ধ তব উদার নয়নে,
                     দাঁড়ানু ক্ষণিক তব অঙ্গনের তলে,
                            পরাইনু গলে
                           বরমাল্য পূর্ণ অনুরাগে --
               অম্লান কুসুম যার ফুটেছিল বহুযুগ আগে।
<|endoftext|>
<|startoftext|>


কোন্‌ হাটে তুই বিকোতে চাস
      ওরে আমার গান,
                    কোন্‌খানে তোর স্থান?
        পন্ডিতেরা থাকেন যেথায়
                    বিদ্যেরত্ন-পাড়ায়--
        নস্য উড়ে আকাশ জুড়ে
                    কাহার সাধ্য দাঁড়ায়,
        চলছে সেথায় সূক্ষ্ণ তর্ক  
                    সদাই দিবারাত্র
        "পাত্রাধার কি তৈল কিম্বা
                    তৈলাধার কি পাত্র'।
        পুঁথিপত্র মেলাই আছে
                    মোহধ্বান্তনাশন,
        তারি মধ্যে একটি প্রান্তে
                    পেতে চাস কি আসন?
                                গান তা শুনি গুঞ্জরিয়া
                                         গুঞ্জরিয়া কহে--
                                          নহে নহে নহে।
 
কোন্‌ হাটে তুই বিকোতে চাস
      ওরে আমার গান,
                  কোন্‌ দিকে তোর টান?
            পাষাণ-গাঁথা প্রাসাদ-'পরে
                        আছেন ভাগ্যবন্ত,
            মেহাগিনির মঞ্চ জুড়ি
                      পঞ্চ হাজার গ্রন্থ--  
                 সোনার জলে দাগ পড়ে না,
                      খোলে না কেউ পাতা,
                 অ-স্বাদিতমধু যেমন
                      যূথী অনাঘ্রাতা।
                 ভৃত্য নিত্য ধুলা ঝাড়ে
                      যত্ন পুরা মাত্রা,
                 ওরে আমার ছন্দোময়ী,
                      সেথায় করবি যাত্রা?
                                   গান তা শুনি কর্ণমূলে
                                    মর্মরিয়া কহে--
                                             নহে নহে নহে।
 
কোন্‌ হাটে তুই বিকোতে চাস
           ওরে আমার গান,
                         কোথায় পাবি মান?
            নবীন ছাত্র ঝুঁকে আছে
                      এক্‌জামিনের পড়ায়,
            মনটা কিন্তু কোথা থেকে
                      কোন্‌ দিকে যে গড়ায়,
            অপাঠ্য সব পাঠ্য কেতাব
                      সামনে আছে খোলা,
            কর্তৃজনের ভয়ে কাব্য
                      কুলুন্গিতে তোলা--
            সেইখানেতে ছেঁড়াছড়া
                      এলোমোলোর মেলা,
            তারি মধ্যে ওরে চপল,
                      করবি কি তুই খেলা?
                               গান তা শুনে মৌনমুখে
                                     রহে দ্বিধার ভরে--
                                      যাব-যাব করে।
 
কোন্‌ হাটে তুই বিকোতে চাস
           ওরে আমার গান,
                    কোথায় পাবি ত্রাণ?
            ভান্ডারেতে লক্ষ্মী বধূ
                         যেথায় আছে কাজে,
            ঘরে ধায় সে ছুটি পায় সে
                         যখন মাঝে মাঝে,
            বালিশ-তলে বইটি চাপা
                         টানিয়া লয় তারে,
            পাতাগুলিন ছেঁড়াখোঁড়া
                      শিশুর অত্যাচারে--
            কাজল-আঁকা সিঁদুরমাখা         
                           চুলের-গন্ধে-ভরা
            শয্যাপ্রান্তে ছিন্ন বেশে
                        চাস কি যেতে ত্বরা?
                                 বুকের 'পরে নিশ্বসিয়া
                                  স্তব্ধ রহে গান--
                                           লোভে কম্পমান।
 
কোন্‌ হাটে তুই বিকোতে চাস
      ওরে আমার গান,
                        কোথায় পাবি প্রাণ?
            যেথায় সুখে তরুণ যুগল
                        পাগল হয়ে বেড়ায়,
            আড়াল বুঝে আঁধার খুঁজে
                        সবার আঁখি এড়ায়,
            পাখি তোদের শোনায় গীতি,
                        নদী শোনায় গাথা,
            কত রকম ছন্দ শোনায়
                        পুষ্প লতা পাতা--
               সেইখানেতে সরল হাসি
                           সজল চোখের কাছে
               বিশ্ববাঁশির ধ্বনির মাঝে
                  যেতে কি সাধ আছে?
                        হঠাৎ উঠে উচ্ছ্বসিয়া
                                 কহে আমার গান--
                                  সেইখানে মোর স্থান।
<|endoftext|>
<|startoftext|>


কোন্‌-সে কালের কন্ঠ হতে এসেছে এই স্বর--
          "এপার গঙ্গা ওপার গঙ্গা', মধ্যিখানে চর।'
          অনেক বাণীর বদল হল, অনেক বাণী চুপ,
          নতুন কালের নটরাজা নিল নতুন রূপ।
          তখন যে-সব ছেলেমেয়ে শুনেছে এই ছড়া
                       তারা ছিল আর-এক ছাঁদে-গড়া।
          প্রদীপ তারা ভাসিয়ে দিত পূজা আনত তীরে,
কী জানি কোন্‌ চোখে দেখত মকরবাহিনীরে।
                       তখন ছিল নিত্য অনিশ্চয়,
          ইহকালের পরকালের হাজার-রকম ভয়।
          জাগত রাজার দারুণ খেয়াল, বর্গি নামত দেশে,
          ভাগ্যে লাগত ভূমিকম্প হঠাৎ এক নিমেষে।
          ঘরের থেকে খিড়কিঘাটে চলতে হত ডর,
                       লুকিয়ে কোথায় রাজদস্যুর চর।
                       আঙিনাতে শুনত পালাগান,
          বিনা দোষে দেবীর কোপে সাধুর অসম্মান।
                                 সামান্য ছুতায়
                       ঘরের বিবাদ গ্রামের শত্রুতায়
          গুপ্ত চালের লড়াই যেত লেগে,
          শক্তিমানের উঠত গুমর জেগে।
          হারত যে তার ঘুচত পাড়ায় বাস,
                       ভিটেয় চলত চাষ।
ধর্ম ছাড়া কারো নামে পাড়বে যে দোহাই
                       ছিল না সেই ঠাঁই।
ফিস্‌ফিসিয়ে কথা কওয়া, সংকোচে মন ঘেরা,
গৃহস্থবউ, জিব কেটে তার হঠাৎ পিছন-ফেরা--
আলতা পায়ে, কাজল চোখে, কপালে তার টিপ,
          ঘরের কোণে জ্বালে মাটির দীপ।
মিনতি তার জলে স্থলে, দোহাই-পাড়া মন,
          অকল্যাণের শঙ্কা সারাক্ষণ।
                       আয়ুলাভের তরে
বলির পশুর রক্ত লাগায় শিশুর ললাট-'পরে।
                       রাত্রিদিবস সাবধানে তার চলা,
অশুচিতার ছোঁয়াচ কোথায় যায় না কিছুই বলা।
          ও দিকেতে মাঠে বাটে দস্যুরা দেয় হানা,
          এ দিকে সংসারের পথে অপদেব্‌তা নানা।
জানা কিম্বা না-জানা সব অপরাধের বোঝা,
                       ভয়ে তারই হয় না মাথা সোজা।
এরই মধ্যে গুন্‌গুনিয়ে উঠল কাহার স্বর--
          "এপার গঙ্গা ওপার গঙ্গা, মধ্যিখানে চর।'
সেদিনও সেই বইতেছিল উদার নদীর ধারা,
ছায়া-ভাসান দিতেছিল সাঁজ-সকালের তারা।
হাটের ঘাটে জমেছিল নৌকো মহাজনি,
রাত না যেতে উঠেছিল দাঁড়-চালানো ধ্বনি।
          শান্ত প্রভাতকালে
সোনার রৌদ্র পড়েছিল জেলেডিঙির পালে।
          সন্ধেবেলায় বন্ধ আসা-যাওয়া,
হাঁস-বলাকার পাখার ঘায়ে চমকেছিল হাওয়া।
          ডাঙায় উনুন পেতে
রান্না চড়েছিল মাঝির বনের কিনারেতে।
          শেয়াল ক্ষণে ক্ষণে
উঠতেছিল ডেকে ডেকে ঝাউয়ের বনে বনে।
কোথায় গেল সেই নবাবের কাল,
          কাজির বিচার, শহর-কোতোয়াল।
          পুরাকালের শিক্ষা এখন চলে উজান-পথে,
          ভয়ে-কাঁপা যাত্রা সে নেই বলদ-টানা রথে।
ইতিহাসের গ্রন্থে আরো খুলবে নতুন পাতা,
নতুন রীতির সূত্রে হবে নতুন জীবন গাঁথা।
যে হোক রাজা যে হোক মন্ত্রী কেউ রবে না তারা,
          বইবে নদীর ধারা--
জেলেডিঙি চিরকালের নৌকো মহাজনি,
          উঠবে দাঁড়ের ধ্বনি।
প্রাচীন অশথ আধা ডাঙায় জলের 'পরে আধা,
সারারাত্রি গুঁড়িতে তার পান্‌সি রইবে বাঁধা।
তখনো সেই বাজবে কানে যখন যুগান্তর--
"এপার গঙ্গা ওপার গঙ্গা ', মধ্যিখানে চর।'
<|endoftext|>
<|startoftext|>


কোমল দুখানি বাহু শরমে লতায়ে
বিকশিত স্তন দুটি আগুলিয়া রয়,
তারি মাঝখানে কি রে রয়েছে লুকায়ে
অতিশয় সযতন গোপন হৃদয়।
সেই নিরালায়, সেই কোমল আসনে,
দুইখানি স্নেহস্ফুট স্তনের ছায়ায়
কিশোর প্রেমের মৃদু প্রদোষকিরণে
আনত আঁখির তলে রাখিবে আমায়।
কত-না মধুর আশা ফুটিছে সেথায়--
গভীর নিশীথে কত বিজন কল্পনা,
উদাস নিশ্বাস-বায়ু বসন্তসন্ধ্যায়,
গোপনে চাঁদিনী রাতে দুটি অশ্রুকণা।
তারি মাঝে আমারে কি রাখিবে যতনে
হৃদয়ের সুমধুর স্বপন-শয়নে।
<|endoftext|>
<|startoftext|>




কোরো না কোরো না লজ্জা হে ভারতবাসী,
শক্তিমদমত্ত ওই বণিক বিলাসী
ধনদৃপ্ত পশ্চিমের কটাক্ষসম্মুখে
শুভ্র উত্তরীয় পরি শান্ত সৌম্যমুখে
সরল জীবনখানি করিতে বহন।
শুনো না কী বলে তারা; তব শ্রেষ্ঠ ধন
থাকুক হৃদয়ে তব, থাক্‌ তারা ঘরে,
থাক্‌ তাহা সুপ্রসন্ন ললাটের 'পরে
অদৃশ্য মুকুট তব। দেখিতে যা বড়ো,
চক্ষে যাহা স্তূপাকার হইয়াছে জড়ো,
তারি কাছে অভিভূত হয়ে বারে বারে
লুটায়ো না আপনায়। স্বাধীন আত্মারে
দারিদ্র৻ের সিংহাসনে করো প্রতিষ্ঠিত
রিক্ততার অবকাশে পূর্ণ করি চিত।
<|endoftext|>
<|startoftext|>


"কোরো না ছলনা, কোরো না ছলনা
          যেয়ো না ফেলিয়া মোরে!
এতই যাতনা দুখিনী আমারে
          দিতেছ কেমন করে?
গাঁথিয়া রেখেছি পরাতে মালিকা
          তোমার গলার-'পরে,
কোরো না ছলনা, কোরো না ছলনা,
          যেয়ো না ফেলিয়া মোরে!
এতই যাতনা দুখিনী-বালারে
          দিতেছ কেমন করে?
যে শপথ তুমি বলেছ আমারে
          মনে করে দেখো তবে,
মনে করো সেই কুঞ্জ যেথায়
          কহিলে আমারি হবে।
কোরো না ছলনা-- কোরো না ছলনা
          যেয়ো না ফেলিয়া মোরে,
এতই যাতনা দুখিনী-বালারে
          দিতেছ কেমন করে?'
এত বলি এক কাঁদিছে ললনা
          ভাসিছে লোচন-লোরে
"কোরো না ছলনা-- কোরো না ছলনা
          যেয়ো না ফেলিয়া মোরে।
এতই যাতনা দুখিনী-বালারে
          দিতেছ কেমন করে?'
<|endoftext|>
<|startoftext|>




কোলাহল তো বারণ হল
   এবার কথা কানে কানে।
এখন হবে প্রাণের আলাপ
   কেবলমাত্র গানে গানে।
           রাজার পথে লোক ছুটেছে,
           বেচাকেনার হাঁক উঠেছে,
আমার ছুটি অবেলাতেই
   দিনদুপুরের মধ্যখানে,
কাজের মাঝে ডাক পড়েছে
   কেন যে তা কেই বা জানে।
 
মোর কাননে অকালে ফুল
   উঠুক তবে মুঞ্জরিয়া।
মধ্যদিনে মৌমাছিরা
   বেড়াক মৃদু গুঞ্জরিয়া।
           মন্দ-ভালোর দ্বন্দ্বে খেটে
           গেছে তো দিন অনেক কেটে
অলস-বেলার খেলার সাথি
   এবার আমার হৃদয় টানে।
বিনা-কাজের ডাক পড়েছে
   কেন যে তা কেই বা জানে।
<|endoftext|>
<|startoftext|>


কোলে ছিল সুরে-বাঁধা বীণা
         মনে ছিল বিচিত্র রাগিণী,
মাঝখানে ছিঁড়ে যাবে তার
         সে কথা ভাবি নি।
ওগো আজি প্রদীপ নিবাও,
         বন্ধ করো দ্বার--
 
সভা ভেঙে ফিরে চলে যাও
         হৃদয় আমার।
তোমরা যা আশা করেছিলে
         নারিনু পুরাতে--
কে জানিত ছিঁড়ে যাবে তার
         গীত না ফুরাতে।
 
ভেবেছিনু ঢেলে দিব মন,
         প্লাবন করিব দশদিশি--
পুষ্পগন্ধে আনন্দে মিশিয়া
         পূর্ণ হবে পূর্ণিমার নিশি।
ভেবেছিনু ঘিরিয়া বসিবে
         তোমরা সকলে,
গীতশেষে হেসে ভালোবেসে
         মালা দিবে গলে,
শেষ করে যাব সব কথা
         সকল কাহিনী--
মাঝখানে ছিঁড়ে যাবে তার
         সে কথা ভাবি নি।
 
আজি হতে সবে দয়া করে
         ভুলে যাও, ঘরে যাও চলে--
করিয়ো না মোরে অপরাধী
         মাঝখানে থামিলাম ব'লে।
আমি চাহি আজি রজনীতে
         নীরব নির্জন
ভূমিতলে ঘুমায়ে পড়িতে
         স্তব্ধ অচেতন--
 
খ্যাতিহীন শান্তি চাহি আমি
         স্নিগ্ধ অন্ধকার।
সাঙ্গ না হইতে সব গান
         ছিন্ন হল তার।
<|endoftext|>
<|startoftext|>


মহাবস্তবদান
কোশলনৃপতির তুলনা নাই,
          জগৎ জুড়ি যশোগাথা;
ক্ষীণের তিনি সদা শরণ-ঠাঁই
          দীনের তিনি পিতামাতা।
সে কথা কাশীরাজ শুনিতে পেয়ে
          জ্বলিয়া মরে অভিমানে--
"আমার প্রজাগণ আমার চেয়ে
          তাহারে বড়ো করি মানে!
আমার হতে যার আসন নীচে
          তাহার দান হল বেশি!
ধর্ম দয়া মায়া সকলি মিছে,
          এ শুধু তার রেষারেষি।'
কহিলা, "সেনাপতি, ধরো কৃপাণ,
          সৈন্য করো সব জড়ো।
আমার চেয়ে হবে পূণ্যবান
          স্পর্ধা বাড়িয়াছে বড়ো!'
চলিলা কাশীরাজ যুদ্ধসাজে--
          কোশলরাজ হারি রণে
রাজ্য ছাড়ি দিয়া ক্ষুব্ধ লাজে
          পলায়ে গেল দূর বনে।
কাশীর রাজা হাসি কহে তখন
          আপন সভাসদ্‌-মাঝে
"ক্ষমতা আছে যার রাখিতে ধন
          তারেই দাতা হওয়া সাজে।'
 
সকলে কাঁদি বলে, "দারুণ রাহু
          এমন চাঁদেরেও হানে!
লক্ষ্মী খোঁজে শুধু বলীর বাহু,
          চাহে না ধর্মের পানে!'
"আমরা হইলাম পিতৃহারা'
          কাঁদিয়া কহে দশ দিক--
"সকল জগতের বন্ধু যাঁরা
          তাঁদের শত্রুরে ধিক্‌!'
শুনিয়া কাশীরাজ উঠিল রাগি--
          "নগরে কেন এত শোক!
আমি তো আছি, তবু কাহার লাগি
          কাঁদিয়া মরে যত লোক!
আমার বাহুবলে হারিয়া তবু
          আমারে করিবে সে জয়!
অরির শেষ নাহি রাখিবে কভু
          শাস্ত্রে এইমতো কয়।
মন্ত্রী, রটি দাও নগরমাঝে
          ঘোষণা করো চারি ধারে--
যে ধরি আনি দিবে কোশলরাজে
          কনক শত দিব তারে।'
ফিরিয়া রাজদূত সকল বাটী
          রটনা করে দিনরাত;
যে শোনে আঁখি মুদি রসনা কাটি
          শিহরি কানে দেয় হাত।
 
রাজ্যহীন রাজা গহনে ফিরে
মলিনচীর দীনবেশে,
পথিক একজন অশ্রুনীরে
          একদা শুধাইল এসে,
"কোথা গো বনবাসী, বনের শেষ,
          কোশলে যাব কোন্‌ মুখে?'
শুনিয়া রাজা কহে, "অভাগা দেশ,
          সেথায় যাবে কোন্‌ দুখে!'
পথিক কহে, "আমি বণিকজাতি,
          ডুবিয়া গেছে মোর তরী।
এখন দ্বারে দ্বারে হস্ত পাতি
          কেমনে রব প্রাণ ধরি!
করুণাপারাবার কোশলপতি
          শুনেছি নাম চারি ধারে,
অনাথনাথ তিনি দীনের গতি,
          চলেছে দীন তাঁরি দ্বারে।'
শুনিয়া নৃপসুত ঈষৎ হেসে
          রুধিলা নয়নের বারি,
নীরবে ক্ষণকাল ভাবিয়া শেষে
          কহিলা নিশ্বাস ছাড়ি,
"পান্থ, যেথা তব বাসনা পুরে
          দেখায়ে দিব তারি পথ--
এসেছ বহু দুখে অনেক দূরে,
          সিদ্ধ হবে মনোরথ।'
 
বসিয়া কাশীরাজ সভার মাঝে;
          দাঁড়ালো জটাধারী এসে।
"হেথায় আগমন কিসের কাজে'
          নৃপতি শুধাইল হেসে।
"কোশলরাজ আমি বনভবন'
          কহিলা বনবাসী ধীরে--
"আমার ধরা পেলে যা দিবে পণ
          দেহো তা মোর সাথিটিরে।'
উঠিল চমকিয়া সভার লোকে,
          নীরব হল গৃহতল;
বর্ম-আবরিত দ্বারীর চোখে
          অশ্রু করে ছলছল।
মৌন রহি রাজা ক্ষণেকতরে
          হাসিয়া কহে, "ওহে বন্দী,
মরিয়া হবে জয়ী আমার 'পরে
          এমন করিয়াছ ফন্দি!
তোমার সে আশায় হানিব বাজ,
          জিনিব আজিকার রণে--
রাজ্য ফিরি দিব হে মহারাজ,
          হৃদয় দিব তারি সনে।'
জীর্ণ-চীর-পরা বনবাসীরে
          বসালো নৃপ রাজাসনে,
মুকুট তুলি দিল মলিন শিরে--
          ধন্য কহে পুরজনে।
<|endoftext|>
<|startoftext|>


খুকি তোমার কিচ্ছু বোঝে না মা,
            খুকি তোমার ভারি ছেলেমানুষ।
ও ভেবেছে তারা উঠছে বুঝি
            আমরা যখন উড়েয়েছিলেম ফানুস।
আমি যখন খাওয়া-খাওয়া খেলি
            খেলার থালে সাজিয়ে নিয়ে নুড়ি,
ও ভাবে বা সত্যি খেতে হবে
            মুঠো ক'রে মুখে দেয় মা, পুরি।
সামনেতে ওর শিশুশিক্ষা খুলে
            যদি বলি, "খুকি, পড়া করো'
দু হাত দিয়ে পাতা ছিঁড়তে বসে --
            তোমার খুকির পড়া কেমনতরো।
আমি যদি মুখে কাপড় দিয়ে
            আস্তে আস্তে আসি গুড়িগুড়ি
তোমার খুকি অম্‌নি কেঁদে ওঠে,
            ও ভাবে বা এল জুজুবুড়ি।
আমি যদি রাগ ক'রে কখনো
            মাথা নেড়ে চোখ রাঙিয়ে বকি--
তোমার খুকি খিল্‌খিলিয়ে হাসে।
            খেলা করছি মনে করে ও কি।
সবাই জানে বাবা বিদেশ গেছে
            তবু যদি বলি "আসছে বাবা'
তাড়াতাড়ি চার দিকেতে চায়--
            তোমার খুকি এম্‌নি বোকা হাবা।
ধোবা এলে পড়াই যখন আমি
            টেনে নিয়ে তাদের বাচ্ছা গাধা,
আমি বলি "আমি গুরুমশাই',
            ও আমাকে চেঁচিয়ে ডাকে "দাদা'।
তোমার খুকি চাঁদ ধরতে চায়,
            গণেশকে ও বলে যে মা গানুশ।
তোমার খুকি কিচ্ছু বোঝে না মা,
               তোমার খুকি ভারি ছেলেমানুষ।
<|endoftext|>
<|startoftext|>


খড়দয়ে যেতে যদি সোজা এস খুল্‌না
    যত কেন রাগ কর, কে বলে তা ভুল না।
মালা গাঁথা পণ ক'রে আন যদি আমড়া,
রাগ করে বেত মেরে ফাটাও-না চামড়া,
    তবুও বলতে হবে-- ও জিনিস ফুল না।
বেঞ্চিতে বসে তুমি বল যদি "দোল দাও',
চটে-মটে শেষে যদি কড়া কড়া বোল দাও,
    পষ্ট বুঝিয়ে দেব-- ওটা নয় ঝুল্‌না।
যদি বা মাথার গোলে ঘরে এসে বসবার
হাঁটুতে বুরুষ করো একমনে দশবার,
    কী করি, বলতে হবে-- ওখানে তো চুল না।
<|endoftext|>
<|startoftext|>
খুদিরাম ক'সে টান
           দিল থেলো হুঁকোতে--
    গেল সারবান কিছু
           অন্তরে ঢুকোতে।
অবশেষে হাঁড়ি শেষ করি রসগোল্লার
রোদে বসে খুদুবাবু গান ধরে মোল্লার;
    বলে, "এতখানি রস
           দেহ থেকে চুকোতে
    হবে তাকে ধোঁয়া দিয়ে
           সাত দিন শুকোতে।'
<|endoftext|>
<|startoftext|>




খুব তার বোলচাল, সাজ ফিট্‌ফাট্‌,
তক্‌রার হলে আর নাই মিট্‌মাট্‌।
চশমায় চম্‌কায়, আড়ে চায় চোখ--
কোনো ঠাঁই ঠেকে নাই কোনো বড়ো লোক।--
<|endoftext|>
<|startoftext|>


খবর এল, সময় আমার গেছে,
                         আমার-গড়া পুতুল যারা বেচে
                   বর্তমানে এমনতরো পসারী নেই;
             সাবেক কালের দালানঘরের পিছন কোণেই
                                  ক্রমে ক্রমে
                          উঠছে জমে জমে
                         আমার হাতের খেলনাগুলো,
                                        টানছে ধুলো।
                                  হাল আমলের ছাড়পত্রহীন
             অকিঞ্চনটা লুকিয়ে কাটায় জোড়াতাড়ার দিন।
                   ভাঙা দেয়াল ঢেকে একটা ছেঁড়া পর্দা টাঙাই;
             ইচ্ছে করে, পৌষমাসের হাওয়ার তোড়টা ভাঙাই;
                   ঘুমোই যখন ফড়্‌ফড়িয়ে বেড়ায় সেটা উড়ে,
                                নিতান্ত ভুতুড়ে।
                   আধপেটা খাই শালুক-পোড়া; একলা কঠিন ভুঁয়ে
                         চেটাই পেতে শুয়ে
                          ঘুম হারিয়ে ক্ষণে ক্ষণে
                         আউড়ে চলি শুধু আপন-মনে--
                   "উড়কি ধানের মুড়কি দেব, বিন্নে ধানের খই,
                         সরু ধানের চিঁড়ে দেব, কাগমারে দই।"
             আমার চেয়ে কম-ঘুমন্ত নিশাচরের দল
                   খোঁজ নিয়ে যায় ঘরে এসে, হায় সে কী নিষ্ফল।
             কখনো বা হিসেব ভুলে আগে মাতাল চোর,
                   শূন্য ঘরের পানে চেয়ে বলে, "সাঙাত মোর,
                         আছে ঘরে ভদ্র ভাষায় বলে যাকে দাওয়াই?"
             নেই কিছু তো, দু-এক ছিলিম তামাক সেজে খাওয়াই।
                         একটু যখন আসে ঘুমের ঘোর
             সুড়সুড়ি দেয় আরসুলারা পায়ের তলায় মোর।
                         দুপুরবেলায় বেকার থাকি অন্যমনা;
             গিরগিটি আর কাঠবিড়ালির আনাগোনা
                         সেই দালানের বাহির ঝোপে;
                          থামের মাথায় খোপে খোপে
                   পায়রাগুলোর সারাটা দিন বকম্‌-বকম্‌।
             আঙিনাটার ভাঙা পাঁচিল, ফাটলে তার রকম-রকম
                                লতাগুল্ম পড়ছে ঝুলে,
                          হলদে সাদা বেগনি ফুলে
                                আকাশ-পানে দিচ্ছে উঁকি।
                          ছাতিমগাছের মরা শাখা পড়ছে ঝুঁকি
                                শঙ্খমণির খালে,
                   মাছরাঙারা দুপুরবেলায় তন্দ্রানিঝুম কালে
             তাকিয়ে থাকে গভীর জলের রহস্যভেদরত
                                বিজ্ঞানীদের মতো।
                         পানাপুকুর, ভাঙনধরা ঘাট,
                   অফলা এক চালতাগাছের চলে ছায়ার নাট।
                   চক্ষু বুজে ছবি দেখি--কাৎলা ভেসেছে,
             বড়ো সাহেবের বিবিগুলি নাইতে এসেছে।
                         ঝাউগুঁড়িটার 'পরে
                   কাঠঠোকরা ঠক্‌ঠকিয়ে কেবল প্রশ্ন করে।
             আগে কানে পৌঁছত না ঝিঁঝিঁপোকার ডাক,
                   এখন যখন পোড়ো বাড়ি দাঁড়িয়ে হতবাক্‌
                         ঝিল্লিরবের তানপুরা-তান স্তব্ধতা-সংগীতে
                          লেগেই আছে একঘেয়ে সুর দিতে।
             আঁধার হতে না হতে সব শেয়াল ওঠে ডেকে
                   কল্‌মিদিঘির ডাঙা পাড়ির থেকে।
             পেঁচার ডাকে বাঁশের বাগান হঠাৎ ভয়ে জাগে,
                         তন্দ্রা ভেঙে বুকে চমক লাগে।
             বাদুড়-ঝোলা তেঁতুলগাছে মনে যে হয় সত্যি,
                         দাড়িওয়ালা আছে ব্রহ্মদত্যি।
             রাতের বেলায় ডোমপাড়াতে কিসের কাজে
                         তাক্‌ধুমাধুম বাদ্যি বাজে।
             তখন ভাবি, একলা ব'সে দাওয়ার কোণে
                         মনে-মনে,
             ঝড়েতে কাত জারুলগাছের ডালে ডালে
                         পির্‌ভু নাচে হাওয়ার তালে।
 
             শহর জুড়ে নামটা ছিল, যেদিন গেল ভাসি
                          হলুম বনগাঁবাসী।
             সময় আমার গেছে ব'লেই সময় থাকে পড়ে,
                   পুতুল গড়ার শূন্য বেলা কাটাই খেয়াল গ'ড়ে।
             সজনেগাছে হঠাৎ দেখি কমলাপুলির টিয়ে--
                   গোধূলিতে সুয্যিমামার বিয়ে;
             মামি থাকেন, সোনার বরন ঘোমটাতে মুখ ঢাকা,
                   আলতা পায়ে আঁকা।
             এইখানেতে ঘুঘুডাঙার খাঁটি খবর মেলে
                   কুলতলাতে গেলে।
                 সময় আমার গেছে ব'লেই জানার সুযোগ হল
             "কলুদ ফুল' যে কাকে বলে, ওই যে থোলো থোলো
                         আগাছা জঙ্গলে
            সবুজ অন্ধকারে যেন রোদের টুক্‌রো জ্বলে।
                   বেড়া আমার সব গিয়েছে টুটে;
             পরের গোরু যেখান থেকে যখন খুশি ছুটে
                         হাতার মধ্যে আসে;
             আর কিছু তো পায় না, খিদে মেটায় শুকনো ঘাসে।
                   আগে ছিল সাট্‌ন্‌ বীজে বিলিতি মৌসুমি,
                         এখন মরুভূমি।
             সাত পাড়াতে সাত কুলেতে নেইকো কোথাও কেউ
                   মনিব যেটার, সেই কুকুরটা কেবলি ঘেউ-ঘেউ
             লাগায় আমার দ্বারে; আমি বোঝাই তারে কত,
                   আমার ঘরে তাড়িয়ে দেবার মতো
                         ঘুম ছাড়া আর মিলবে না তো কিছু--
             শুনে সে লেজ নাড়ে, সঙ্গে বেড়ায় পিছু পিছু।
                         অনাদরের ক্ষতচিহ্ন নিয়ে পিঠের 'পরে
                   জানিয়ে দিলে, লক্ষ্ণীছাড়ার জীর্ণ ভিটের 'পরে
             অধিকারের দলিল তাহার দেহেই বর্তমান।
                   দুর্ভাগ্যের নতুন হাওয়া-বদল করার স্থান
             এমনতরো মিলবে কোথায়।  সময় গেছে তারই,
                   সন্দেহ তার নেইকো একেবারেই।
             সময় আমার গিয়েছে, তাই গাঁয়ের ছাগল চরাই;
                   রবিশস্যে ভরা ছিল, শূন্য এখন মরাই।
             খুদকুঁড়ো যা বাকি ছিল ইঁদুরগুলো ঢুকে
                   দিল কখন ফুঁকে।
 
             হাওয়ার ঠেলায় শব্দ করে আগলভাঙা দ্বার,
                   সারাদিনে জনামাত্র নেইকো খরিদ্দার।
                         কালের অলস চরণপাতে
             ঘাস উঠেছে ঘরে আসার বাঁকা গলিটাতে।
                   ওরই ধারে বটের তলায় নিয়ে চিঁড়ের থালা
             চড়ুইপাখির জন্যে আমার খোলা অতিথশালা।
 
             সন্ধে নামে পাতাঝরা শিমূলগাছের আগায়,
                         আধ-ঘুমে আধ-জাগায়
                   মন চলে যায় চিহ্নবিহীন পস্‌টারিটির পথে
                          স্বপ্নমনোরথে;
             কালপুরুষের সিংহদ্বারের ওপার থেকে
                   শুনি কে কয় আমায় ডেকে--
                         "ওরে পুতুলওলা
                   তোর যে ঘরে যুগান্তরের দুয়ার আছে খোলা,
             সেথায় আগাম-বায়না-নেওয়া খেলনা যত আছে
                   লুকিয়ে ছিল গ্রহণ-লাগা ক্ষণিক কালের পাছে;
                         আজ চেয়ে দেখ্‌, দেখতে পাবি,
                                মোদের দাবি
                          ছাপ-দেওয়া তার ভালে।
                   পুরানো সে নতুন আলোয় জাগল নতুন কালে।
             সময় আছে কিংবা গেছে দেখার দৃষ্টি সেই
                                সবার চক্ষে নেই--
                         এই কথাটা মনে রেখে ওরে পুতুলওলা,
                   আপন-সৃষ্টি-মাঝখানেতে থাকিস আপন-ভোলা।
             ওই যে বলিস, বিছানা তোর ভুঁয়ে চেটাই পাতা,
                                ছেঁড়া মলিন কাঁথা--
                   ওই যে বলিস, জোটে কেবল সিদ্ধ কচুর পথ্যি--
             এটা নেহাত স্বপ্ন কি নয়, এ কি নিছক সত্যি।
                   পাস নি খবর, বাহান্ন জন কাহার
                         পাল্‌কি আনে--শব্দ কি পাস তাহার।
             বাঘনাপাড়া পেরিয়ে এল ধেয়ে,
                   সখীর সঙ্গে আসছে রাজার মেয়ে।
             খেলা যে তার বন্ধ আছে তোমার খেলনা বিনে,
                          এবার নেবে কিনে।
                   কী জানি বা ভাগ্যি তোমার ভালো,
                         বাসরঘরে নতুন প্রদীপ জ্বালো;
                   নবযুগের রাজকন্যা আধেক রাজ্যসুদ্ধ
             যদি মেলে, তা নিয়ে কেউ বাধায় যদি যুদ্ধ,
                   ব্যাপারখানা উচ্চতলায় ইতিহাসের ধাপে
                         উঠে পড়বে মহাকাব্যের মাপে।
             বয়স নিয়ে পণ্ডিত কেউ তর্ক যদি করে
                         বলবে তাকে, একটা যুগের পরে
                   চিরকালের বয়স আসে সকল-পাঁজি-ছাড়া
                                যমকে লাগায় তাড়া।"
 
             এতক্ষণ যা বকা গেল এটা প্রলাপমাত্র--
                         নবীন বিচারপতি ওগো, আমি ক্ষমার পাত্র;
             পেরিয়ে মেয়াদ বাঁচে তবু যে-সব সময়হারা
                         স্বপ্নে ছাড়া সান্ত্বনা আর কোথায় পাবে তারা।
<|endoftext|>
<|startoftext|>


খবর পেলেম কল্য,
তাঞ্জামেতে চ'ড়ে রাজা
         গাঞ্জামেতে চলল।
সময়টা তার জলদি কাটে;
পৌঁছল যেই হলদিঘাটে
   একটা ঘোড়া রইল বাকি,
        তিনটে ঘোড়া মরল।
   গরানহাটায় পৌঁছে সেটা
        মুটের ঘাড়ে চড়ল।
<|endoftext|>
<|startoftext|>


খুলে আজ বলি, ওগো নব্য,
নও তুমি পুরোপুরি সভ্য।
জগৎটা যত লও চিনে
ভদ্র হতেছ দিনে দিনে।
বলি তবু সত্য এ কথা--
বারো-আনা অভদ্রতা
কাপড়ে-চোপড়ে ঢাক' তারে,
ধরা তবু পড়ে বারে বারে,
কথা যেই বার হয় মুখে
সন্দেহ যায় সেই চুকে।
ডেস্কেতে দেখিলাম, মাতা
রেখেছেন অটোগ্রাফ-খাতা।
আধুনিক রীতিটার ভানে
যেন সে তোমারই দাবি আনে।
এ ঠকানো তোমার যে নয়
মনে মোর নাই সংশয়।
সংসারে যারে বলে নাম
তার যে একটু নেই দাম
সে কথা কি কিছু ঢাকা আছে
শিশু ফিলজফারের কাছে।
খোকা বলে, বোকা বলে কেউ--
তা নিয়ে কাঁদ না ভেউ-ভেউ।
নাম-ভোলা খুশি নিয়ে আছ,
নামের আদর নাহি যাচ।
খাতাখানা মন্দ এ না গো
পাতা-ছেঁড়া কাজে যদি লাগ।
আমার নামের অক্ষর
চোখে তব দেবে ঠোক্কর।
ভাববে, এ বুড়োটার খেলা,
আঁচড়-পাঁচড় কাটে মেলা।
লজঞ্জুসের যত মূল্য
নাম মোর নহে তার তুল্য।
তাই তো নিজেরে বলি, ধিক্‌,
তোমারই হিসাব-জ্ঞান ঠিক।
বস্তু-অবস্তুর সেন্স্‌
খাঁটি তব, তার ডিফারেন্স্‌
পষ্ট তোমার কাছে খুবই--
তাই, হে লজঞ্জুস-লুভি,
মতলব করি মনে মনে,
খাতা থাক্‌ টেবিলের কোণে।
বনমালী কো-অপেতে গেলে
টফি-চকোলেট যদি মেলে
কোনোমতে তবে অন্তত
মান রবে আজকের মতো।
ছ বছর পরে নিয়ো খাতা,
পোকায় না কাটে যদি পাতা।
<|endoftext|>
<|startoftext|>


খুলে দাও দ্বার;
নীলাকাশ করো অবারিত;
কৌতূহলী পুষ্পগন্ধ কক্ষে মোর করুক প্রবেশ;
প্রথম রৌদ্রের আলো
সর্বদেহে হোক সঞ্চারিত শিরায় শিরায়;
আমি বেঁচে আছি, তারি অভিনন্দনের বাণী
মর্মরিত পল্লবে পল্লবে আমারে শুনিতে দাও;
এ প্রভাত
আপনার উত্তরীয়ে ঢেকে দিক মোর মন
যেমন সে ঢেকে দেয় নবশষ্প শ্যামল প্রান্তর।
ভালোবাসা যা পেয়েছি আমার জীবনে,
তাহারি নিঃশব্দ ভাষা
শুনি এই আকাশে বাতাসে;
তারি পুণ্য-অভিষেকে করি আজ স্নান।
সমস্ত জন্মের সত্য একখানি রত্নহাররূপে
দেখি ওই নীলিমার বুকে।
<|endoftext|>
<|startoftext|>


খুশি হ তুই আপন মনে।
রিক্ত হাতে  চল্‌-না রাতে
        নিরুদ্দেশের অন্বেষণে।
                 চাস নে কিছু, কোস নে কিছু,
                 করিস নে তোর মাথা নিচু,
                 আছে রে তোর হৃদয় ভরা
                         শূন্য ঝুলির অলখ ধনে।
        নাচুক-না ওই আঁধার আলো--
তুলুক-না ঢেউ দিবানিশি
        চার দিকে তোর মন্দ ভালো।
                 তোর তরী তুই দে খুলে দে,
                 গান গেয়ে তুই পাল তুলে দে--
                 অকূল-পানে ভাসবি রে তুই,
                      হাসবি রে তুই অকারণে।
<|endoftext|>
<|startoftext|>
খাঁচার পাখি ছিল         সোনার খাঁচাটিতে
                       বনের পাখি ছিল বনে।
একদা কী করিয়া         মিলন হল দোঁহে,
        কী ছিল বিধাতার মনে।
বনের পাখি বলে,  খাঁচার পাখি ভাই,
           বনেতে যাই দোঁহে মিলে।
খাঁচার পাখি বলে-- বনের পাখি, আয়
        খাঁচায় থাকি নিরিবিলে।'
                       বনের পাখি বলে-- "না,
আমি         শিকলে ধরা নাহি দিব।'
            খাঁচার পাখি বলে-- "হায়,
আমি         কেমনে বনে বাহিরিব!'
বনের পাখি গাহে বাহিরে বসি বসি
                       বনের গান ছিল যত,
খাঁচার পাখি পড়ে শিখানো বুলি তার--
                     দোঁহার ভাষা দুইমতো।
বনের  পাখি বলে, খাঁচার পাখি ভাই,
        বনের গান গাও দিখি।
খাঁচার পাখি বলে, বনের পাখি ভাই,
খাঁচার গান লহো শিখি।
          বনের পাখি বলে-- না,
আমি         শিখানো গান নাহি চাই।'
        খাঁচার পাখি বলে-- "হায়,
আমি         কেমনে বন-গান গাই।'
             বনের পাখি বলে, "আকাশ ঘননীল,
        কোথাও বাধা নাহি তার।'
খাঁচার পাখি বলে, "খাঁচাটি পরিপাটি
        কেমন ঢাকা চারি ধার।'
বনের পাখি বলে, "আপনা ছাড়ি দাও
        মেঘের মাঝে একেবারে।'
খাঁচার পাখি বলে, নিরালা সুখকোণে
        বাঁধিয়া রাখো আপনারে!'
        বনের পাখি বলে-- "না,
সেথা         কোথায় উড়িবারে পাই!'
        খাঁচার পাখি বলে-- "হায়,
মেঘে         কোথায় বসিবার ঠাঁই!'
এমনি দুই পাখি দোঁহারে ভালোবাসে
        তবুও কাছে নাহি পায়।
খাঁচার ফাঁকে ফাঁকে পরশে মুখে মুখে,
        নীরবে চোখে চোখে চায়।
দুজনে কেহ কারে বুঝিতে নাহি পারে,
        বুঝাতে নারে আপনায়।
দুজনে একা একা ঝাপটি মরে পাখা,
        কাতরে কহে, "কাছে আয়!'
        বনের পাখি বলে--না,
কবে         খাঁচার রুধি দিবে দ্বার।
        খাঁচার পাখি বলে--হায়,
মোর         শকতি নাহি উড়িবার।
<|endoftext|>
<|startoftext|>




খাতাভরা পাতা তুমি ভোজে দিলে পেতে
আমারে ধরেছ এসে দিতে হবে খেতে।
ভাঁড়ার হয়েছে খালি; দই আর জলে
মিশোল ক'রে যা হয় কী তাহারে বলে?
ক্ষুধিতেরে ফাঁকি দেওয়া ছিল না ব্যবসা,
বিধাতা দিয়েছে ফাঁকি তাই এই দশা।
<|endoftext|>
<|startoftext|>


খাল বলে, মোর লাগি মাথা-কোটাকুটি,
নদীগুলা আপনি গড়ায়ে আসে ছুটি।
তুমি খাল মহরাজ, কহে পারিষদ,
তোমারে জোগাতে জল আছে নদীনদ।
<|endoftext|>
<|startoftext|>


খেঁদুবাবুর এঁধো পুকুর, মাছ উঠেছে ভেসে;
পদ্মমণি চচ্চড়িতে লঙ্কা দিল ঠেসে।
আপনি এল ব্যাক্‌টিরিয়া, তাকে ডাকা হয় নাই।
হাঁসপাতালের মাখন ঘোষাল বলেছিল, ভয় নাই।
সে বলে, সব বাজে কথা, খাবার জিনিস খাদ্য--
দশ দিনেতেই ঘটিয়ে দিল দশজনারই শ্রাদ্ধ।
শ্রাদ্ধের যে ভোজন হবে কাঁচা তেঁতুল দরকার,
বেগুনমুলোর সন্ধানেতে ছুটল ন্যাড়া সরকার।
বেগুনমুলো পাওয়া যাবে নিলফামারির বাজারে,
নগদ দামে বিক্রি করে তিন টাকা দাম হাজারে।
দুমকাতে লোক পাঠিয়েছিল, বানিয়ে দেবে মুড়কি--
সন্দেহ হয় ওজনমতো মিশল তাতে গুড় কি।
সর্ষে যে চাই মণ দু'তিনেক ঝোলে ঝালে বাটনায়,
কালুবাবু তারই খোঁজে গেলেন ধেয়ে পাটনায়।
বিষম খিদেয় করল চুরি রামছাগলের দুধ,
তারই সঙ্গে মিশিয়ে নিলে গমভাঙানির খুদ।
           ঐ শোনা যায় রেডিয়োতে বোঁচা গোঁফের হুমকি;
           দেশবিদেশে শহরগ্রামে গলা-কাটার ধুম কী।
           খাঁচায় পোষা চন্দনাটা ফড়িঙে পেট ভরে;
           সকাল থেকে নাম করে গান, হরে কৃষ্ণ হরে।
 
বালুর চরে আলুহাটা-- হাতে বেতের চুপড়ি,
খেতের মধ্যে ঢুকে কালু মুলো নিল উপ্‌ড়ি।
নদীর পাড়ে কিচিরমিচির লাগালো গাঙশালিখ যে,
অকারণে ঢোলক বাজায় মুলোখেতের মালিক যে।
কাঁকুড়খেতে মাচা বাঁধে পিলেওয়ালা ছোকরা,
বাঁশের বনে কঞ্চি কাটে মুচিপাড়ার লোকরা।
পাটনাতে নীলকুঠির গঞ্জে খেয়া চালায় পাট্‌নি,
রোদে জল নিতুই চলে চার পহরের খাট্‌নি।
কড়াপড়া কঠিন হাতে মাজা কাঁসার কাঁকনটা,
কপালে তার পত্রলেখা উল্কিদেওয়া আঁকনটা।
কুচোমাছের টুকরি থেকে চিলেতে নেয় ছোঁ মেরে,
মেছনি তার সাত গুষ্টি উদ্দেশে দেয় যমেরে।
ও পারেতে খড়গপুরে কাঠি পড়ে বাজনায়,
মুন্সিবাবু হিসেব ভোলে জমিদারের খাজনায়।
           রেডিয়োতে খবর জানায়, বোমায় করলে ফুটো,
           সমুদ্দুরে তলিয়ে গেল মালের জাহাজ দুটো।
           খাঁচার মধ্যে ময়না থাকে, বিষম কলরবে
           ছাতু ছড়ায়, মাতায় পাড়া আত্মারামের স্তবে।
 
হুইস্‌ল্‌ দিল প্যাসেঞ্জারে সাঁৎরাগাছির ড্রাইভার--
মাথায় মোছে হাতের কালি, সময় না পায় নাইবার।
ননদ গেল ঘুঘুডাঙায়, সঙ্গে গেল চিন্তে--
লিলুয়াতে নেমে গেল ঘুড়ির লাঠাই কিনতে।
লিলুয়াতে খইয়ের মোওয়া চার ধামা হয় বোঝাই,
দান দিতে হায় টাকার থলি মিথ্যে হল খোঁজাই।
ননদ পরল রাঙা চেলি, পাল্কি চড়ে চলল--
পাড়ায় পাড়ায় রব উঠেছে গায়ে-হলুদ কল্য।
কাহারগুলো পাগড়ি বাঁধে, বাঁদি পরে ঘাগরা,
জমাদারের মামা পরে শুঁড়তোলা তার নাগরা।
পাঁড়েজি তাঁর খড়ম নিয়ে চলেন খটাৎ খটাৎ|,
কোথা থেকে ধোবার গাধা চেঁচিয়ে ওঠে হঠাৎ।
খয়রাডাঙার ময়রা আসে, কিনে আনে ময়দা--
পচা ঘিয়ের গন্ধ ছড়ায়, যমালয়ের পয়দা।
           আকাশ থেকে নামল বোমা, রেডিয়ো তাই জানায়,
           অপঘাতে বসুন্ধরা ভরল কানায় কানায়
           খাঁচার মধ্যে শ্যামা থাকে, ছিরকুটে খায় পোকা,
           শিস দেয় সে মধুর স্বরে, হাততালি দেয় খোকা।
 
হুইস্‌ল্‌ বাজে ইস্টিসনে, বরের জ্যাঠামশাই
চমকে ওঠে--গেলেন কোথায় অগ্রদ্বীপের গোঁসাই।
সাঁৎরাগাছির নাচনমণি কাটতে গেল সাঁতার,
হায় রে কোথায় ভাসিয়ে দিল সোনার সিঁথি মাথার।
মোষের শিঙে ব'সে ফিঙে লেজ দুলিয়ে নাচে--
শুধোয় নাচন, সিঁথি আমার নিয়েছে কোন্‌ মাছে।
মাছের লেজের ঝাপটা লাগে, শালুক ওঠে দুলে;
রোদ পড়েছে নাচনমণির ভিজে চিকন চুলে।
কোথায় ঘাটের ফাটল থেকে ডাকল কোলাব্যাঙ,
খড়গ্‌পুরের ঢাকে ঢোলে বাজল ড্যাড্যাংড্যাঙ।
কাঁপছে ছায়া আঁকাবাঁকা, কলমিপাড়ের পুকুর--
জল খেতে যায় এক-পা-কাটা তিনপেয়ে এক কুকুর।
হুইস্‌ল্‌ বাজে, আছে সেজে পাইকপাড়ার পাত্রী,
শেয়ালকাঁটার বন পেরিয়ে চলে বিয়ের যাত্রী।
           গ্যাঁগোঁ করে রেডিয়োটা কে জানে কার জিত--
           মেশিন্‌গানে গুঁড়িয়ে দিল সভ্যবিধির ভিত।
           টিয়ের মুখের বুলি শুনে হাসছে ঘরে পরে--
           রাধে কৃষ্ণ, রাধে কৃষ্ণ, কৃষ্ণ কৃষ্ণ হরে।
 
দিন চলে যায় গুন্‌গুনিয়ে ঘুমপাড়ানির ছড়া,
শানবাঁধনো ঘাটের ধারে নামছে কাঁখের ঘড়া।
আতাগাছের তোতাপাখি, ডালিমগাছে মৌ,
হীরেদাদার মড়মড়ে থান, ঠাকুরদাদার বউ।
পুকুরপাড়ে জলের ঢেউয়ে দুলছে ঝোপের কেয়া,
পাটনি চালায় ভাঙা ঘাটে তালের ডোঙার খেয়া।
খোকা গেছে মোষ চরাতে, খেতে গেছে ভুলে,
কোথায় গেল গমের রুটি শিকের 'পরে তুলে।
আমার ছড়া চলেছে আজ রূপকথাটা ঘেঁষে,
কলম আমার বেরিয়ে এল বহুরূপীর বেশে।
আমরা আছি হাজার বছর ঘুমের ঘোরের গাঁয়ে,
আমরা ভেসে বেড়াই স্রোতের শেওলা-ঘেরা নায়ে।
কচি কুমড়োর ঝোল রাঁধা হয়, জোরপুতুলের বিয়ে,
বাঁধা বুলি ফুকরে ওঠে কমলাপুলির টিয়ে।
ছাইয়ের গাদায় ঘুমিয়ে থাকে পাড়ার খেঁকি কুকুর,
পান্তিহাটে বেতোঘোড়া চলে টুকুর-টুকুর।
তালগাছেতে হুতোমথুমো পাকিয়ে আছে ভুরু,
ভক্তিমালা হড়মবিবির গলাতে সাতপুরু।
আধেক জাগায় আধেক ঘুমে ঘুলিয়ে আছে হাওয়া,
দিনের রাতের সীমানাটা পেঁচোয়-দানোয়-পাওয়া।
ভাগ্যলিখন ঝাপসা কালির, নয় সে পরিস্কার--
দুঃখসুখের ভাঙা বেড়ায় সমান যে দুই ধার।
কামারহাটার কাঁকুড়গাছির ইতিহাসের টুকরো,
ভেসে চলে ভাঁটার জলে উইয়ে-ঘুনে-ফুকরো।
অঘটন তো নিত্য ঘটে রাস্তাঘাটে চলতে,
লোকে বলে, সত্যি নাকি!--ঘুমোয় বলতে বলতে।
           সিন্ধুপারে চলছে হোথায় উলটপালট কাণ্ড,
           হাড় গুঁড়িয়ে বানিয়ে দিলে নতুন কী ব্রহ্মাণ্ড।
           সত্য সেথায় দারুণ সত্য, মিথ্যে ভীষণ মিথ্যে,
           ভালোয় মন্দে সুরাসুরের ধাক্কা লাগায় চিত্তে।
           পা ফেলতে না ফেলতে হতেছে ক্রোশ পার।
           দেখতে দেখতে কখন যে হয় এসপার-ওসপার।
<|endoftext|>
<|startoftext|>


খেয়া নৌকা পারাপার করে নদীস্রোতে,
কেহ যায় ঘরে, কেহ আসে ঘর হতে।
দুই তীরে দুই গ্রাম আছে জানাশোনা,
সকাল হইতে সন্ধ্যা করে আনাগোনা।
পৃথিবীতে কত দ্বন্দ্ব কত সর্বনাশ,
নূতন নূতন কত গড়ে ইতিহাস,
রক্তপ্রবাহের মাঝে ফেনাইয়া উঠে
সোনার মুকুট কত ফুটে আর টুটে,
সভ্যতার নব নব কত তৃষ্ণা ক্ষুধা,
উঠে কত হলাহল, উঠে কত সুধা--
শুধু হেথা দুই তীরে, কেবা জানে নাম,
দোঁহাপানে চেয়ে আছে দুইখানি গ্রাম।
এই খেয়া চিরদিন চলে নদীস্রোতে,
কেহ যায় ঘরে, কেহ আসে ঘর হতে।
<|endoftext|>
<|startoftext|>


খেলাধুলো সব রহিল পড়িয়া,
            ছুটে চ'লে আসে মেয়ে--
বলে তাড়াতাড়ি, "ওমা, দেখ্‌ দেখ্‌,
            কী এনেছি দেখ্‌ চেয়ে।'
আঁখির পাতায় হাসি চমকায়,
            ঠোঁটে নেচে ওঠে হাসি--
হয়ে যায় ভুল, বাঁধে নাকো চুল,
            খুলে পড়ে কেশরাশি।
দুটি হাত তার ঘিরিয়া ঘিরিয়া
            রাঙা চুড়ি কয়গাছি,
করতালি পেয়ে বেজে ওঠে তারা;
            কেঁপে ওঠে তারা নাচি।
মায়ের গলায় বাহু দুটি বেঁধে
            কোলে এসে বসে মেয়ে।
বলে তাড়াতাড়ি, "ওমা, দেখ্‌ দেখ্‌,
            কী এনেছি দেখ্‌ চেয়ে।'
সোনালি রঙের পাখির পালক
            ধোওয়া সে সোনার স্রোতে--
খসে এল যেন তরুণ আলোক
            অরুণের পাখা হতে।
নয়ন-ঢুলানো কোমল পরশ
            ঘুমের পরশ যথা --
মাখা যেন তায় মেঘের কাহিনী,
            নীল আকাশের কথা।
ছোটোখাটো নীড়, শাবকের ভিড়,
            কতমত কলরব,
প্রভাতের সুখ, উড়িবার আশা--
               মনে পড়ে যেন সব।
লয়ে সে পালক কপোলে বুলায়,
               আঁখিতে বুলায় মেয়ে,
বলে হেসে হেসে, "ওমা, দেখ্‌ দেখ্‌,
               কী এনেছি দেখ্‌ চেয়ে।'
  
মা দেখিল চেয়ে, কহিল হাসিয়ে,
               "কিবা জিনিসের ছিরি!'
ভূমিতে ফেলিয়া গেল সে চলিয়া,
               আর না চাহিল ফিরি।
মেয়েটির মুখে কথা না ফুটিল,
               মাটিতে রহিল বসি।
শূন্য হতে যেন পাখির পালক
               ভূতলে পড়িল খসি।
খেলাধুলো তার হল নাকো আর,
               হাসি মিলাইল মুখে,
ধীরে ধীরে শেষে দুটি ফোঁটা জল
               দেখা দিল দুটি চোখে।
পালকটি লয়ে রাখিল লুকায়ে
               গোপনের ধন তার --
আপনি খেলিত, আপনি তুলিত,
               দেখাত না কারে আর।
<|endoftext|>
<|startoftext|>


খেলার খেয়াল বশে কাগজের তরী
স্মৃতির খেলনা দিয়ে দিয়ে গেনু ভরি।
যদি ঘাটে গিয়ে ঠেকে প্রভাতবেলায়
তুলে নিয়ো তোমাদের প্রাণের খেলায়।
<|endoftext|>
<|startoftext|>


১৩১
খেলার খেয়ালবশে কাগজের তরী
স্মৃতির খেলেনা দিয়ে দিয়েছিনু ভরি,
যদি ঘাটে গিয়ে ঠেকে প্রভাতবেলায়
তুলে নিয়ো তোমাদের প্রাণের খেলায় ॥  
<|endoftext|>
<|startoftext|>


খোকা থাকে জগৎ-মায়ের
         অন্তঃপুরে --
তাই সে শোনে কত যে গান
         কতই সুরে।
নানান রঙে রাঙিয়ে দিয়ে
         আকাশ পাতাল
মা রচেছেন খোকার খেলা-
         ঘরের চাতাল।
তিনি হাসেন, যখন তরু -
         লতার দলে
খোকার কাছে পাতা নেড়ে
         প্রলাপ বলে।
সকল নিয়ম উড়িয়ে দিয়ে
         সূর্য শশী
খোকার সাথে হাসে, যেন
         এক-বয়সী।
সত্যবুড়ো নানা রঙের
         মুখোশ প'রে
শিশুর সনে শিশুর মতো
         গল্প করে।
চরাচরের সকল কর্ম
         ক'রে হেলা
মা যে আসেন খোকার সঙ্গে
         করতে খেলা।
খোকার জন্যে করেন সৃষ্টি
         যা ইচ্ছে তাই --
কোনো নিয়ম কোনো বাধা-
         বিপত্তি নাই।
বোবাদেরও কথা বলান
         খোকার কানে,
অসাড়কেও জাগিয়ে তোলেন
         চেতন প্রাণে।
খোকার তরে গল্প রচে
         বর্ষা শরৎ ,
খেলার গৃহ হয়ে ওঠে
         বিশ্বজগৎ।
খোকা তারি মাঝখানেতে
         বেড়ায় ঘুরে,
খোকা থাকে জগৎ-মায়ের
         অন্তঃপুরে।
আমরা থাকি জগৎ-পিতার
         বিদ্যালয়ে --
উঠেছে ঘর পাথর-গাঁথা
         দেয়াল লয়ে।
জ্যোতিষশাস্ত্র-মতে চলে
         সূর্য শশী,
নিয়ম থাকে বাগিয়ে ল'য়ে
    রশারশি।
এম্‌নি ভাবে দাঁড়িয়ে থাকে
         বৃক্ষ লতা,
যেন তারা বোঝেই নাকো
         কোনোই কথা।
চাঁপার ডালে চাঁপা ফোটে
         এম্‌নি ভানে
যেন তারা সাত ভায়েরে
         কেউ না জানে।
মেঘেরা চায় এম্‌নিতরো
         অবোধ ভাবে,
যেন তারা জানেই নাকো
         কোথায় যাবে।
ভাঙা পুতুল গড়ায় ভুঁয়ে
         সকল বেলা,
যেন তারা কেবল শুধু
         মাটির ঢেলা।
দিঘি থাকে নীরব হয়ে
         দিবারাত্র,
নাগকন্যের কথা যেন
         গল্পমাত্র।
সুখদুঃখ এম্‌নি বুকে
         চেপে রহে,
যেন তারা কিছুমাত্র
         গল্প নহে।
যেমন আছে তেম্‌নি থাকে
         যে যাহা তাই--
আর যে কিছু হবে এমন
         ক্ষমতা নাই।
বিশ্বগুরু-মশায় থাকেন
         কঠিন হয়ে,
আমরা থাকি জগৎ-পিতার
         বিদ্যালয়ে।
<|endoftext|>
<|startoftext|>


খোকা মাকে শুধায় ডেকে--
         "এলেম আমি কোথা থেকে,
কোন্‌খানে তুই কুড়িয়ে পেলি আমারে।'
         মা শুনে কয় হেসে কেঁদে
         খোকারে তার বুক বেঁধে--
"ইচ্ছা হয়ে ছিলি মনের মাঝারে।
         ছিলি আমার পুতুল-খেলায়,
         প্রভাতে শিবপূজার বেলায়
তোরে আমি ভেঙেছি আর গড়েছি।
         তুই আমার ঠাকুরের সনে
         ছিলি পূজার সিংহাসনে,
তাঁরি পূজায় তোমার পূজা করেছি।
         আমার চিরকালের আশায়,
         আমার সকল ভালোবাসায়,
আমার মায়ের দিদিমায়ের পরানে--
         পুরানো এই মোদের ঘরে
         গৃহদেবীর কোলের 'পরে
কতকাল যে লুকিয়ে ছিলি কে জানে।
যৌবনেতে যখন হিয়া
         উঠেছিল প্রস্ফুটিয়া,
তুই ছিলি সৌরভের মতো মিলায়ে,
         আমার তরুণ অঙ্গে অঙ্গে
         জড়িয়ে ছিলি সঙ্গে সঙ্গে
তোর লাবণ্য কোমলতা বিলায়ে।
         সব দেবতার আদরের ধন
         নিত্যকালের তুই পুরাতন,
তুই প্রভাতের আলোর সমবয়সী--
         তুই জগতের স্বপ্ন হতে
         এসেছিস আনন্দ-স্রোতে
নূতন হয়ে আমার বুকে বিলসি।
         নির্নিমেষে তোমায় হেরে
         তোর রহস্য বুঝি নে রে,
সবার ছিলি আমার হলি কেমনে।
         ওই দেহে এই দেহ চুমি
         মায়ের খোকা হয়ে তুমি
মধুর হেসে দেখা দিলে ভুবনে।
         হারাই হারাই ভয়ে গো তাই
         বুকে চেপে রাখতে যে চাই,
কেঁদে মরি একটু সরে দাঁড়ালে।
         জানি না কোন্‌ মায়ায় ফেঁদে
         বিশ্বের ধন রাখব বেঁধে
আমার এ ক্ষীণ বাহু দুটির আড়ালে।'
<|endoftext|>
<|startoftext|>


খোকার চোখে যে ঘুম আসে
         সকল-তাপ-নাশা--
জান কি কেউ কোথা হতে যে
         করে সে যাওয়া-আসা।
শুনেছি রূপকথার গাঁয়ে
জোনাকি-জ্বলা বনের ছায়ে
দুলিছে দুটি পারুল-কুঁড়ি,
         তাহারি মাঝে বাসা--
সেখান থেকে খোকার চোখে
         করে সে যাওয়া-আসা।
খোকার ঠোঁটে যে হাসিখানি
         চমকে ঘুমঘোরে--
কোন্‌ দেশে যে জনম তার
         কে কবে তাহা মোরে।
শুনেছি কোন্‌ শরৎ-মেঘে
শিশু-শশীর কিরণ লেগে
সে হাসিরুচি জনমি ছিল
         শিশিরশুচি ভোরে--
খোকার ঠোঁটে যে হাসিখানি
         চমকে ঘুমঘোরে।
খোকার গায়ে মিলিয়ে আছে
         যে কচি কোমলতা--
জান কি সে যে এতটা কাল
         লুকিয়ে ছিল কোথা।
মা যবে ছিল কিশোরী মেয়ে
করুণ তারি পরান ছেয়ে
মাধুরীরূপে মুরছি ছিল
         কহে নি কোনো কথা--
খোকার গায়ে মিলিয়ে আছে
         যে কচি কোমলতা।
আশিস আসি পরশ করে
         খোকারে ঘিরে ঘিরে--
জান কি কেহ কোথা হতে সে
         বরষে তার শিরে।
ফাগুনে নব মলয়শ্বাসে,
শ্রাবণে নব নীপের বাসে,
আশিনে নব ধান্যদলে,
         আষাড়ে নব নীরে--
আশিস আসি পরশ করে
         খোকারে ঘিরে ঘিরে।
           
এই-যে খোকা তরুণতনু
         নতুন মেলে আঁখি--
ইহার ভার কে লবে আজি
         তোমরা জান তা কি।
হিরণময় কিরণ-ঝোলা
যাঁহার এই ভুবন-দোলা
তপন-শশী-তারার কোলে
         দেবেন এরে রাখি--
এই-যে খোকা তরুণতনু
         নতুন মেলে আঁখি।
<|endoftext|>
<|startoftext|>


খোকার মনের ঠিক মাঝখানটিতে
আমি যদি পারি বাসা নিতে--
         তবে আমি একবার
         জগতের পানে তার
          চেয়ে দেখি বসি সে নিভৃতে।
         তার রবি শশী তারা
         জানি নে কেমনধারা
          সভা করে আকাশের তলে,
  আমার খোকার সাথে
   গোপনে দিবসে রাতে
        শুনেছি তাদের কথা চলে।
   শুনেছি আকাশ তারে
   নামিয়া মাঠের পারে
        লোভায় রঙিন ধনু হাতে,
   আসি শালবন-'পরে
   মেঘেরা মন্ত্রণা করে
        খেলা করিবারে তার সাথে।
   যারা আমাদের কাছে
   নীরব গম্ভীর আছে,
        আশার অতীত যারা সবে,
   খোকারে তাহারা এসে
   ধরা দিতে চায় হেসে
        কত রঙে কত কলরবে।
   খোকার মনের ঠিক মাঝখান ঘেঁষে
   যে পথ গিয়েছে সৃষ্টিশেষে
        সকল-উদ্দেশ-হারা
        সকল-ভূগোল-ছাড়া
                   অপরূপ অসম্ভব দেশে--
        যেথা আসে রাত্রিদিন
        সর্ব-ইতিহাস-হীন
                   রাজার রাজত্ব হতে হাওয়া,
        তারি যদি এক ধারে
        পাই আমি বসিবারে
                   দেখি কারা করে আসা-যাওয়া।
        তাহারা অদ্ভুত লোক,
        নাই কারো দুঃখ শোক,
                   নেই তারা কোনো কর্মে কাজে,
চিন্তাহীন মৃত্যুহীন
   চলিয়াছে চিরদিন
        খোকাদের গল্পলোক-মাঝে।
   সেথা ফুল গাছপালা
   নাগকন্যা রাজবালা
        মানুষ রাক্ষস পশু পাখি,
   যাহা খুশি তাই করে,
   সত্যেরে কিছু না ডরে,
        সংশয়েরে দিয়ে যায় ফাঁকি।
<|endoftext|>
<|startoftext|>


খোঁপা আর এলোচুলে বিবাদ হামাশা,
পাড়ার লোকেরা জোটে দেখিতে তামাশা।
খোঁপা কয় এলোচুল, কী তোমার ছিরি!
এলো কয়, খোঁপা তুমি রাখো বাবুগিরি।
খোঁপা কহে, টাক ধরে হই ভেবে খুশি।
তুমি যেন কাটা পড়ো, এলো কয় রুষি।
কবি মাঝে পড়ি বলে, মনে ভেবে দেখ্‌
দুজনেই এক তোরা, দুজনেই এক।
খোঁপা গেলে চুল যায়, চুলে যদি টাক--
খোঁপা, তবে কোথা রবে তব জয়ঢাক।
<|endoftext|>
<|startoftext|>


খোলো খোলো, হে আকাশ, স্তব্ধ তব নীল যবনিকা --
খুঁজে নিতে দাও সেই আনন্দের হারানো কণিকা।
কবে সে যে এসেছিল আমার হৃদয়ে যুগান্তরে
গোধূলিবেলার পান্থ জনশূন্য এ মোর প্রান্তরে
          লয়ে তার ভীরু দীপশিখা।
দিগন্তের কোন্‌ পারে চলে গেল আমার ক্ষণিকা।
 
ভেবেছিনু গেছি ভুলে; ভেবেছিনু পদচিহ্নগুলি
পদে পদে মুছে নিল সর্বনাশী অবিশ্বাসী ধূলি।
আজ দেখি সেদিনের সেই ক্ষীণ পদধ্বনি তার
আমার গানের ছন্দ গোপনে করেছে অধিকার;
          দেখি তারি অদৃশ্য অঙ্গুলি
স্বপ্নে অশ্রুসরোবরে ক্ষণে ক্ষণে দেয় ঢেউ তুলি।
 
বিরহের দূতী এসে তার সে স্তিমিত দীপখানি
চিত্তের অজানা কক্ষে কখন্‌ রাখিয়া দিল আনি।
সেখানে যে বীণা আছে অকস্মাৎ একটি আঘাতে
মুহূর্ত বাজিয়াছিল; তার পরে শব্দহীন রাতে
              বেদনাপদ্মের বীণাপাণি
সন্ধান করিছে সেই অন্ধকারে-থেমে-যাওয়া বাণী।
 
সেদিন ঢেকেছে তারে কী-এক ছায়ার সংকোচন,
নিজের অধৈর্য দিয়ে পারে নি তা করিতে মোচন।
তার সেই ত্রস্ত আঁখি সুনিবিড় তিমিরের তলে
যে রহস্য নিয়ে চলে গেল, নিত্য তাই পলে পলে
               মনে মনে করি যে লুণ্ঠন।
চিরকাল স্বপ্নে মোর খুলি তার সে অবগুণ্ঠন।
 
হে আত্মবিস্মৃত, যদি দ্রুত তুমি না যেতে চমকি,
বারেক ফিরায়ে মুখ পথমাঝে দাঁড়াতে থমকি,
তা হলে পড়িত ধরা রোমাঞ্চিত নিঃশব্দ নিশায়
দুজনের জীবনের ছিল যা চরম অভিপ্রায়।
          তা হলে পরমলগ্নে, সখী,
সে ক্ষণকালের দীপে চিরকাল উঠিত আলোকি!
 
হে পান্থ, সে পথে তব ধূলি আজ করি যে সন্ধান --
বঞ্চিত মুহূর্তখানি পড়ে আছে, সেই তব দান।
অপূর্ণের লেখাগুলি তুলে দেখি, বুঝিতে না পারি --
চিহ্ন কোনো রেখে যাবে, মনে তাই ছিল কি তোমারি।
               ছিন্ন ফুল, এ কি মিছে ভান।
কথা ছিল শুধাবার, সময় হল যে অবসান।
 
গেল না ছায়ার বাধা; না-বোঝার প্রদোষ-আলোকে
স্বপ্নের চঞ্চল মূর্তি জাগায় আমার দীপ্ত চোখে
সংশয়মোহের নেশা -- সে মূর্তি ফিরিছে কাছে কাছে
আলোতে আঁধারে মেশা, তবু সে অনন্ত দূরে আছে
          মায়াচ্ছন্ন লোকে।
অচেনার মরীচিকা আকুলিছে ক্ষণিকার শোকে।
 
খোলো খোলো, হে আকাশ, স্তব্ধ তব নীল যবনিকা।
খুঁজিব তারার মাঝে চঞ্চলের মালার মণিকা।
খুঁজিব সেথায় আমি যেথা হতে আসে ক্ষণতরে
আশ্বিনে গোধূলি-আলো, যেথা হতে নামে পৃথ্বী-'পরে
          শ্রাবণের সায়াহ্নযূথিকা,
যেথা হতে পরে ঝড় বিদ্যুতের ক্ষণদীপ্ত টিকা।
<|endoftext|>
<|startoftext|>


গগন ঢাকা ঘন মেঘে,
পবন বহে খর বেগে।
      অশনি ঝনঝন
      ধ্বনিছে ঘন ঘন,
নদীতে ঢেউ উঠে জেগে।
পবন বহে খর বেগে।
তীরেতে তরুরাজি দোলে
আকুল মর্মর-রোলে।
      চিকুর চিকিমিকে
      চকিয়া দিকে দিকে
তিমির চিরি যায় চলে।
তীরেতে তরুরাজি দোলে।
ঝরিছে বাদলের ধারা
বিরাম-বিশ্রামহারা।
      বারেক থেমে আসে,
      দ্বিগুণ উচ্ছ্বাসে
আবার পাগলের পারা
ঝরিছে বাদলের ধারা।
মেঘেতে পথরেখা লীন,
প্রহর তাই গতিহীন।
      গগন-পানে চাই,
      জানিতে নাহি পাই
গেছে কি নাহি গেছে দিন;
প্রহর তাই গতিহীন।
তীরেতে বাঁধিয়াছি তরী,
রয়েছি সারা দিন ধরি।
      এখনো পথ নাকি
      অনেক আছে বাকি,
আসিছে ঘোর বিভাবরী।
তীরেতে বাঁধিয়াছি তরী।
বসিয়া তরণীর কোণে
একেলা ভাবি মনে মনে--
      মেঝেতে শেজ পাতি
      সে আজি জাগে রাতি,
নিদ্রা নাহি দুনয়নে।
বসিয়া ভাবি মনে মনে।
মেঘের ডাক শুনে কাঁপে,
হৃদয় দুই হাতে চাপে।
      আকাশ-পানে চায়,
      ভরসা নাহি পায়,
তরাসে সারা নিশি যাপে,
মেঘের ডাক শুনে কাঁপে।
কভু বা বায়ুবেগভরে
দুয়ার ঝনঝনি পড়ে।
      প্রদীপ নিবে আসে,
      ছায়াটি কাঁপে ত্রাসে,
নয়নে আঁখিজল ঝরে,
বক্ষ কাঁপে থরথরে।
চকিত আঁখি দুটি তার
মনে আসিছে বার বার।
         বাহিরে মহা ঝড়,
         বজ্র কড়মড়,
আকাশ করে হাহাকার।
মনে পড়িছে আঁখি তার।
গগন ঢাকা ঘন মেঘে,
পবন বহে খর বেগে।
         অশনি ঝনঝন
         ধ্বনিছে ঘন ঘন,
নদীতে ঢেউ উঠে জেগে।
পবন বহে আজি বেগে।
<|endoftext|>
<|startoftext|>


৫০
গগনে গগনে নব নব দেশে রবি
নব প্রাতে জাগে নূতন জনম লভি॥


<|endoftext|>
<|startoftext|>


গগনে গরজে মেঘ, ঘন বরষা।
         কূলে একা বসে আছি, নাহি ভরসা।
            রাশি রাশি ভারা ভারা
            ধান কাটা হল সারা,
            ভরা নদী ক্ষুরধারা
                    খরপরশা।
         কাটিতে কাটিতে ধান এল বরষা।
         একখানি ছোটো খেত, আমি একেলা,
         চারি দিকে বাঁকা জল করিছে খেলা।
            পরপারে দেখি আঁকা
            তরুছায়ামসীমাখা
            গ্রামখানি মেঘে ঢাকা
                    প্রভাতবেলা--
         এ পারেতে ছোটো খেত, আমি একেলা।
         গান গেয়ে তরী বেয়ে কে আসে পারে,
         দেখে যেন মনে হয় চিনি উহারে।
            ভরা-পালে চলে যায়,
            কোনো দিকে নাহি চায়,
            ঢেউগুলি নিরুপায়
                    ভাঙে দু-ধারে--
         দেখে যেন মনে হয় চিনি উহারে।
ওগো, তুমি কোথা যাও কোন্‌ বিদেশে,
         বারেক ভিড়াও তরী কূলেতে এসে।
            যেয়ো যেথা যেতে চাও,
            যারে খুশি তারে দাও,
            শুধু তুমি নিয়ে যাও
                    ক্ষণিক হেসে
         আমার সোনার ধান কূলেতে এসে।
         যত চাও তত লও তরণী-'পরে।
         আর আছে?-- আর নাই, দিয়েছি ভরে।
            এতকাল নদীকূলে
            যাহা লয়ে ছিনু ভুলে
            সকলি দিলাম তুলে
                    থরে বিথরে--
         এখন আমারে লহ করুণা করে।
         ঠাঁই নাই, ঠাঁই নাই-- ছোটো সে তরী
         আমারি সোনার ধানে গিয়েছে ভরি।
            শ্রাবণগগন ঘিরে
            ঘন মেঘ ঘুরে ফিরে,
            শূন্য নদীর তীরে
                    রহিনু পড়ি--
         যাহা ছিল নিয়ে গেল সোনার তরী।
<|endoftext|>
<|startoftext|>


গণিতে রেলেটিভিটি প্রমাণের ভাবনায়
দিনরাত একা ব'সে কাটালো সে পাবনায়--
         নাম তার চুনিলাল, ডাক নাম ঝোড়্‌কে।
১ গুলো সবই ১ সাদা আর কালো কি,
গণিতের গণনায় এ মতটা ভালো কি।
         অবশেষে সাম্যের সামলাবে তোড় কে।
 
          একের বহর কভু বেশি কভু কম হবে,
          এক রীতি হিসাবের তবুও কি সম্ভবে।
              ৭ যদি বাঁশ হয়, ৩ হয় খড়কে,
              তবু শুধু ১০ দিয়ে জুড়বে সে জোড় কে।
 
যোগ যদি করা যায় হিড়িম্বা কুন্তীতে,
সে কি ২ হতে পারে গণিতের গুন্‌তিতে।
         যতই না কষে নাও মোচা আর থোড়কে
         তার গুণফল নিয়ে আঁক যাবে ভড়কে।
<|endoftext|>
<|startoftext|>


৭০
গুণীর লাগিয়া বাঁশি চাহে পথপানে,
বাঁশির লাগিয়া গুণী ফিরিছে সন্ধানে।        
<|endoftext|>
<|startoftext|>


গত দিবসের ব্যর্থ প্রাণের
      যত ধুলা,যত কালি,
প্রতি উষা দেয় নবীন আশার
      আলো দিয়ে প্রক্ষালি।
<|endoftext|>
<|startoftext|>


গত বৎসরকার বসন্তের ফুল লইয়া এ বৎসরকার
বসন্তে মালা গাঁথিলাম।
যাঁহার নয়ন-কিরণে প্রতিদিন প্রভাতে এই ফুলগুলি
একটি একটি করিয়া ফুটিয়া উঠিত,
তাঁহারি চরণে ইহাদিগকে উৎসর্গ করিলাম।
<|endoftext|>
<|startoftext|>


গতকাল পাঁচটায়
তেলে ভেজে মাছটায়
বাবু রেখেছিল পাতে,
  ছিল সাথে ছেঁচ্‌কি।
নেয়ে এসে দেখে চেয়ে
বিড়ালে গিয়েছে খেয়ে--
চোঁ চোঁ করে ওঠে পেট
  আর ওঠে হেঁচ্‌কি।
 
মহা রোষে তিনুরায়
যেতে চায় আগ্‌রায়,
পাঁজিতে রয়েছে লেখা
   দিন আছে কল্য।
 
রান্না চড়াতে গেলে
পাছে ট্রেন নাই মেলে
ভোরে উঠে তাই আজ
         হাওড়ায় চলল।
<|endoftext|>
<|startoftext|>


গতি আমার এসে
ঠেকে যেথায় শেষে
            অশেষ সেথা খোলে আপন দ্বার।
যেথা আমার গান
হয় গো অবসান
            সেথা গানের নীরব পারাবার।
যেথা আমার আঁখি
আঁধারে যায় ঢাকি
            অলখ-লোকের আলোক সেথা জ্বলে।
বাইরে কুসুম ফুটে
ধুলায় পড়ে টুটে,
            অন্তরে তো অমৃত-ফল ফলে।
কর্ম বৃহৎ হয়ে
চলে যখন বয়ে
               তখন সে পায় বৃহৎ অবকাশ।
যখন আমার আমি
ফুরায়ে যায় থামি
               তখন আমার তোমাতে প্রকাশ।
<|endoftext|>
<|startoftext|>


গন্ধ চলে যায়, হায়, বন্ধ নাহি থাকে,
ফুল তারে মাথা নাড়ি ফিরে ফিরে ডাকে।
বায়ু বলে, যাহা গেল সেই গন্ধ তব,
যেটুকু না দিবে তারে গন্ধ নাহি কব।
<|endoftext|>
<|startoftext|>


গন্ধর্ব সৌরসেন সুরলোকের সংগীতসভায়
                       কলানায়কদের অগ্রণী।
সেদিন তার প্রেয়সী মধুশ্রী গেছে সুমেরুশিখরে
                           সূর্যপ্রদক্ষিণে।
               সৌরসেনের মন ছিল উদাসী।
অনবধানে তার মৃদঙ্গের তাল গেল কেটে,
    উর্বশীর নাচে শমে পড়ল বাধা,
        ইন্দ্রাণীর কপোল উঠল রাঙা হয়ে।
স্খলিতছন্দ সুরসভার অভিশাপে
        গন্ধর্বের দেহশ্রী বিকৃত হয়ে গেল,
অরুণেশ্বর নাম নিয়ে তার জন্ম হল
                   গান্ধাররাজগৃহে।
        মধুশ্রী ইন্দ্রাণীর পাদপীঠে মাথা রেখে পড়ে রইল;
বললে, "বিচ্ছেদ ঘটিয়ো না,
               একই লোকে আমাদের গতি হোক,
                   একই দুঃখভোগে, একই অবমাননায়।'
শচী সকরুণ দৃষ্টিতে ইন্দ্রের পানে তাকালেন।
    ইন্দ্র বললেন,"তথাস্তু, যাও মর্তে--
        সেখানে দুঃখ পাবে, দুঃখ দেবে।
               সেই দুঃখে ছন্দঃপাতন-অপরাধের ক্ষয়।'
        মধুশ্রী জন্ম নিল মদ্ররাজকুলে, নাম নিল কমলিকা।
 
        একদিন গান্ধারপতির চোখে পড়ল মদ্ররাজকন্যার ছবি।
সেই ছবি তার দিনের চিন্তা, তার রাত্রের স্বপ্নের 'পরে
                   আপন ভূমিকা রচনা করলে।
        গান্ধারের দূত এল মদ্ররাজধানীতে।
               বিবাহপ্রস্তাব শুনে রাজা বললে,
                   "আমার কন্যার দুর্লভ ভাগ্য।'
        ফাল্গুন মাসের পুণ্যতিথিতে শুভলগ্ন।
    রাজহস্তীর পৃষ্ঠে রত্নাসনে মদ্ররাজসভায়
এসেছে মহারাজ অরুণেশ্বরের অঙ্কবিহারিণী বীণা।
        স্তব্ধসংগীতে সেই রাজপ্রতিনিধির সঙ্গে কন্যার বিবাহ।
                   যথাকালে রাজবধূ এল পতিগৃহে।
 
নির্বাণদীপ অন্ধকার ঘরেই প্রতি রাত্রে স্বামীর কাছে বধূসমাগম।
    কমলিকা বলে, "প্রভু, তোমাকে দেখবার জন্যে
আমার দিন আমার রাত্রি উৎসুক। আমাকে দেখা দাও।'
        রাজা বলে, "আমার গানেই তুমি আমাকে দেখো।'
               অন্ধকারে বীণা বাজে।
        অন্ধকারে গান্ধর্বীকলার নৃত্যে বধূকে বর প্রদক্ষিণ করে।
    সেই নৃত্যকলা নির্বাসনের সঙ্গিনী হয়ে এসেছে
                   তার মর্তদেহে।
নৃত্যের বেদনা রানীর বক্ষে এসে দুলে দুলে ওঠে,
        নিশীথরাত্রে সমুদ্রে জোয়ার এলে
               তার ঢেউ যেমন লাগে তটভূমিতে--
                   অশ্রুতে প্লাবিত করে দেয়।
 
                   একদিন রাত্রির তৃতীয় প্রহরের শেষে
                       যখন শুকতারা পূর্বগগনে,
কমলিকা তার সুগন্ধি এলোচুলে রাজার দুই পা ঢেকে দিলে;
        বললে, "আদেশ করো আজ উষার প্রথম আলোকে
                       তোমাকে প্রথম দেখব।'
রাজা বললে, "প্রিয়ে, না-দেখার নিবিড় মিলনকে
                       নষ্ট কোরো না এই মিনতি।'
        মহিষী বললে, "প্রিয়প্রসাদ থেকে
                   আমার দুই চক্ষু কি চিরদিন বঞ্চিত থাকবে।
        অন্ধতার চেয়েও এ যে বড়ো অভিশাপ।'
                   অভিমানে মহিষী মুখ ফেরালে।
    রাজা বললে, "কাল চৈত্রসংক্রান্তি।
নাগকেশরের বনে নিভৃতে সখাদের সঙ্গে আমার নৃত্যের দিন।
               প্রাসাদশিখর থেকে চেয়ে দেখো।'
        মহিষীর দীর্ঘনিশ্বাস পড়ল;
                   বললে, "চিনব কী করে।'
    রাজা বললে, "যেমন খুশি কল্পনা করে নিয়ো,
                           সেই কল্পনাই হবে সত্য।'
 
               চৈত্রসংক্রান্তির রাত্রে আবার মিলন।
মহিষী বললে, "দেখলাম নাচ। যেন মঞ্জরিত শালতরুশ্রেণীতে
                                  বসন্তবাতাসের মত্ততা।
                   সকলেই সুন্দর,
               যেন ওরা চন্দ্রলোকের শুক্লপক্ষের মানুষ।
কেবল একজন কুশ্রী কেন রসভঙ্গ করলে, ও যেন রাহুর অনুচর।
            ওখানে কী গুণে সে পেল প্রবেশের অধিকার।'
                       রাজা স্তব্ধ হয়ে রইল।
    কিছু পরে বললে, "ওই কুশ্রীর পরম বেদনাতেই তো সুন্দরের আহ্বান।
কালো মেঘের লজ্জাকে সান্ত্বনা দিতেই সূর্যরশ্মি তার ললাটে পরায় ইন্দ্রধনু,
    মরুনীরস কালো মর্তের অভিশাপের উপর স্বর্গের করুণা যখন রূপ ধরে
                   তখনই তো শ্যামলসুন্দরের আবির্ভাব।
প্রিয়তমে, সেই করুণাই কি তোমার হৃদয়কে কাল মধুর করে নি।'
    "না মহারাজ, না' ব'লে মহিষী দুই হাতে মুখ ঢাকলে।
                   রাজার কণ্ঠের সুরে অশ্রুর ছোঁওয়া লাগল;
               বললে, "যাকে দয়া করলে হৃদয় তোমার ভরে উঠত
                   তাকে ঘৃণা ক'রে মনকে কেন পাথর করলে।'
    "রসবিকৃতির পীড়া সইতে পারি নে'
               এই ব'লে মহিষী আসন থেকে উঠে পড়ল।
                   রাজা তার হাত ধরলে;
বললে, "একদিন সইতে পারবে আপনারই আন্তরিক রসের দাক্ষিণ্যে--
                   কুশ্রীর আত্মত্যাগে সুন্দরের সার্থকতা।'
               ভ্রূ কুটিল করে মহিষী বললে,
"অসুন্দরের জন্যে তোমার এই অনুকম্পার অর্থ বুঝি নে।
               ওই শোনো, উষার প্রথম কোকিলের ডাক,
                   অন্ধকারের মধ্যে তার আলোকের অনুভূতি।
আজ সূর্যোদয়মুহূর্তে তোমারও প্রকাশ হবে
                   আমার দিনের মধ্যে, এই আশায় রইলাম।'
        রাজা বলল, "তাই হোক, ভীরুতা যাক কেটে।'
                   দেখা হল।
        ট'লে উঠল যুগলের সংসার।
               "কী অন্যায়-- কি নিষ্ঠুর বঞ্চনা'
বলতে বলতে কমলিকা ঘর থেকে ছুটে পালিয়ে গেল।
 
                       গেল বহুদূরে
বনের মধ্যে মৃগয়ার জন্যে যে নির্জন রাজগৃহ আছে সেইখানে।
                   কুয়াশায় শুকতারার মতো লজ্জায় সে আচ্ছন্ন।
রাত্রি যখন দুই প্রহর তখন আধ-ঘুমে সে শুনতে পায়
                   এক বীণাধ্বনির আর্তরাগিণী।
                       স্বপ্নে বহুদূরের আভাস আসে,
                           মনে হয় এই সুর চিরদিনের চেনা।
                       রাতের পরে রাত গেল।
অন্ধকারে তরুতলে যে মানুষ ছায়ার মতো নাচে
                       তাকে চোখে দেখে না, তাকে হৃদয়ে দেখা যায়--
যেমন দেখা যায় জনশূন্য দেওদার বনের দোলায়িত শাখায়
                           দক্ষিণসমুদ্রের হাওয়ার হাহাকার-মূর্তি।
 
                   এ কী হল রাজমহিষীর।
               কোন্‌ হতাশের বিরহ তার বিরহকে জাগিয়ে তোলে!
    মাটির প্রদীপ-শিখায় সোনার প্রদীপ জ্বলে উঠল বুঝি।
        রাতজাগা পাখি নিস্তব্ধ নীড়ের পাশ দিয়ে হূহু করে উড়ে যায়,
তার পাখার শব্দে ঘুমন্ত পাখির পাখা উৎসুক হয়ে ওঠে যে।
 
               বীণায় বাজতে থাকে কেদারা, বেহাগ, বাজে কালাংড়া।
আকাশে আকাশে তারাগুলি যেন তামসী তপস্বিনীর নীরব জপমন্ত্র।
               রাজমহিষী বিছানার 'পরে উঠে বসে।
                   স্রস্ত তার বেণী, ত্রস্ত তার বক্ষ।
বীণার গুঞ্জরণ আকাশে মেলে দেয় এক অন্তহীন অভিসারের পথ।
               রাগিণী-বিছানো সেই শূন্যপথে বেরিয়ে পড়ে তার মন।
        কার দিকে। দেখার আগে যাকে চিনেছিল তারই দিকে।
 
একদিন নিমফুলের গন্ধ অন্ধকার ঘরে অনির্বচনীয়ের আমন্ত্রণ নিয়ে এসেছে।
    মহিষী বিছানা ছেড়ে বাতায়নের কাছে এসে দাঁড়ালো।
        নীচে সেই ছায়ামূর্তির নৃত্য, বিরহের সেই উর্মি-দোলা।
               মহিষীর সমস্ত দেহ কম্পিত।
        ঝিল্লিঝংকৃত রাত, কৃষ্ণপক্ষের চাঁদ দিগন্তে।
    অস্পষ্ট আলোয় অরণ্য স্বপ্নে কথা কইছে।
সেই বোবা বনের ভাষাহীন বাণী লাগল রাজমহিষীর অঙ্গে অঙ্গে।
        কখন নাচ আরম্ভ হল সে জানে না।
               এ নাচ কোন্‌ জন্মান্তরের, কোন্‌ লোকান্তরের।
                   গেল আরো দুই রাত।
অভিসারের পথ একান্তই শেষ হয়ে আসছে এই জানলারই কাছে।
               সেদিন বীণায় পরজের বিহ্বল মিড়।
    কমলিকা আপন মনে নীরবে বলছে,
               "ওগো কাতর, ওগো হতাশ, আর ডেকো না।
                   আমার আর দেরি নেই।'
               কিন্তু যাবে কার কাছে।
        চোখে না দেখেছিল যাকে তারই কাছে তো?
                   কেমন করে হবে।
দেখা-মানুষ আজ না-দেখা মানুষকে ছিনিয়ে নিয়ে
        পাঠিয়ে দিলে সাত-সমুদ্র-পারে রূপকথার দেশে।
                   সেখানকার পথ কোন্‌ দিকে।
                       আরো এক রাত যায়।
               কৃষ্ণপক্ষের চাঁদ ডুবেছে অমাবস্যার তলায়।
                       আঁধারের ডাক কী গভীর।
    পথ-না-জানা যত-সব গুহা-গহ্বর মনের মধ্যে প্রচ্ছন্ন,
        এই ডাক সেখানে গিয়ে প্রতিধ্বনি জাগায়।
সেই অস্ফুট আকাশবাণীর সঙ্গে মিলে ওই যে বাজে বীণায় কানাড়া।
        রাজমহিষী উঠে দাঁড়িয়ে বললে, "আজ আমি যাব।
               আমার চোখকে আমি আর ভয় করি নে।'
পথের শুকনো পাতা পায়ে পায়ে বাজিয়ে দিয়ে
                   সে গেল পুরাতন অশথ গাছের তলায়।
               বীণা থামল।
        মহিষী থমকে দাঁড়ালো।
    রাজা বললে, "ভয় কোরো না প্রিয়ে, ভয় কোরো না।'
তার গলার স্বর জলে-ভরা মেঘের দূর গুরু-গুরু ধ্বনির মতো।
    "আমার কিছু ভয় নেই, তোমারই জয় হল।'
        এই বলে মহিষী আঁচলের আড়াল থেকে প্রদীপ বের করলে,
               ধীরে ধীরে তুললে রাজার মুখের কাছে।
    কণ্ঠ দিয়ে কথা বেরোতে চায় না, পলক পড়ে না চোখে।
               বলে উঠল, "প্রভু আমার, প্রিয় আমার,
                       এ কী সুন্দর রূপ তোমার।'
<|endoftext|>
<|startoftext|>


গুপ্তিপাড়ায় জন্ম তাহার;
         নিন্দাবাদের দংশনে
অভিমানে মরতে গেল
         মোগলসরাই জংসনে।
কাছা কোঁচা ঘুচিয়ে গুপি
ধরল ইজের, পরল টুপি,
দু হাত দিয়ে লেগে গেল
         কোফ্‌তা-কাবাব-ধ্বংসনে।
             গুরুপুত্র সঙ্গে ছিল--
         বললে তারে, "অংশ নে।'
<|endoftext|>
<|startoftext|>


গব্বুরাজার পাতে
ছাগলের কোর্‌মাতে
         যবে দেখা গেল তেলা-
             পোকাটা
রাজা গেল মহা চ'টে,
চীৎকার করে ওঠে,--
         "খানসামা কোথাকার
             বোকাটা।'
মন্ত্রী জুড়িয়া পাণি
কহে, "সবই এক প্রাণী।'
         রাজার ঘুচিয়া গেল
             ধোঁকাটা।
জীবের শিবের প্রেমে
একদম গেল থেমে
         মেঝে তার তলোয়ার
             ঠোকাটা।
<|endoftext|>
<|startoftext|>


গভীর গভীরতম হৃদয়প্রদেশে,
   নিভৃত নিরালা ঠাঁই, লেশমাত্র আলো নাই,
   লুকানো এ প্রেমসাধ গোপনে নিবসে,
   শুদ্ধ যবে ভালোবাসা নয়নে তোমার,
   ঈষৎ প্রদীপ্ত হয়, উচ্ছ্বসয়ে এ-হৃদয়,
   ভয়ে ভয়ে জড়সড় তখনি আবার।
<|endoftext|>
<|startoftext|>


  শূন্য এই মরমের সমাধি-গহ্বরে,
   জ্বলিছে এ প্রেমশিখা চিরকাল-তরে,
   কেহ না দেখিতে পায়, থেকেও না থাকা প্রায়,
   নিভিবারও নাম নাই নিরাশার ঘোরে।
<|endoftext|>
<|startoftext|>


যা হবার হইয়াছে-- কিন্তু প্রাণনাথ!
   নিতান্ত হইবে যবে এ শরীরপাত,
   আমার সমাধি-স্থানে কোরো নাথ কোরো মনে,
   রয়েছে এ এক দুঃখিনী হয়ে ধরাসাৎ।
<|endoftext|>
<|startoftext|>


   যত যাতনা আছে দলুক আমায়,
   সহজে সহিতে নাথ সব পারা যায়,
   কিন্তু হে তুমি-যে মোরে, ভুলে যাবে একেবারে
   সে কথা করিতে মনে হৃদি ফেটে যায়।
<|endoftext|>
<|startoftext|>


   রেখো তবে এই মাত্র কথাটি আমার,
   এই কথা শেষ কথা, কথা নাহি আর,
   (এ দেহ হইলে পাত, যদি তুমি প্রাণনাথ,
   প্রকাশো আমার তরে তিলমাত্র শোক,
   ধর্মত হবে না দোষী দোষিবে না লোক--
   কাতরে বিনয়ে তাই, এই মাত্র ভিক্ষা চাই,
   কখনো চাহি নে আরো কোনো ভিক্ষা আর)
   যবে আমি যাব ম'রে, চির এ দুঃখিনী তরে,
   বিন্দুমাত্র অশ্রুজল ফেলো একবার--
   আজন্ম এত যে ভালোবেসেছি তোমায়,
   সে প্রেমের প্রতিদান একমাত্র প্রতিদান,
   তা বই কিছুই আর দিয়ো না আমায়।
<|endoftext|>
<|startoftext|>


গভীর সুরে গভীর কথা
         শুনিয়ে দিতে তোরে
            সাহস নাহি পাই।
মনে মনে হাসবি কিনা
         বুঝব কেমন করে?
            আপনি হেসে তাই
            শুনিয়ে দিয়ে যাই--
ঠাট্টা করে ওড়াই সখী,
            নিজের কথাটাই।
হাল্কা তুমি কর পাছে
            হাল্কা করি ভাই,
            আপন ব্যথাটাই।
 
সত্য কথা সরলভাবে
         শুনিয়ে দিতে তোরে
            সাহস নাহি পাই।
অবিশ্বাসে হাসবি কিনা
         বুঝব কেমন করে?
            মিথ্যা ছলে তাই
            শুনিয়ে দিয়ে যাই,
উল্টা করে বলি আমি
            সহজ কথাটাই।
ব্যর্থ তুমি কর পাছে
            ব্যর্থ করি ভাই,
            আপন ব্যথাটাই।
 
সোহাগ-ভরা প্রাণের কথা
         শুনিয়ে দিতে তোরে
            সাহস নাহি পাই।
সোহাগ ফিরে পাব কিনা
         বুঝব কেমন করে?
            কঠিন কথা তাই
            শুনিয়ে দিয়ে যাই,
গর্বছলে দীর্ঘ করি
            নিজের কথাটাই।
ব্যথা পাছে না পাও তুমি
            লুকিয়ে রাখি তাই
            নিজের ব্যথাটাই।
 
ইচ্ছা করে নীরব হয়ে
         রহিব তোর কাছে,
            সাহস নাহি পাই।
মুখের 'পরে বুকের কথা
         উথ্‌লে ওঠে পাছে
            অনেক কথা তাই
            শুনিয়ে দিয়ে যাই,
কথার আড়ে আড়াল থাকে
               মনের কথাটাই।
তোমায় ব্যথা লাগিয়ে শুধু
            জাগিয়ে তুলি ভাই
            আপন ব্যথাটাই।
 
ইচ্ছা করি সুদূরে যাই,
         না আসি তোর কাছে।
            সাহস নাহি পাই।
তোমার কাছে ভীরুতা মোর
         প্রকাশ হয় রে পাছে
            কেবল এসে তাই
            দেখা দিয়েই যাই,
স্পর্ধাতলে গোপন করি
            মনের কথাটাই।
নিত্য তব নেত্রপাতে
            জ্বালিয়ে রাখি ভাই,
            আপন ব্যথাটাই।
<|endoftext|>
<|startoftext|>


গয়লা ছিল শিউনন্দন, বিখ্যাত তার নাম,
গোয়ালবাড়ি ছিল যেন একটা গোটা গ্রাম।
গোরু-চরার প্রকাণ্ড খেত, নদীর ওপার চরে,
কলাই শুধু ছিটিয়ে দিত পলি জমির 'পরে।
জেগে উঠত চারা তারই, গজিয়ে উঠত ঘাস,
ধেনুদলের ভোজ চলত মাসের পরে মাস।
মাঠটা জুড়ে বাঁধা হত বিশ-পঞ্চাশ চালা,
জমত রাখাল ছেলেগুলোর মহোৎসবের পালা।
গোপাষ্টমীর পর্বদিনে প্রচুর হত দান,
গুরুঠাকুর গা ডুবিয়ে দুধে করত স্নান।
তার থেকে সর ক্ষীর নবনী তৈরি হত কত,
প্রসাদ পেত গাঁয়ে গাঁয়ে গয়লা ছিল যত।
 
বছর তিনেক অনাবৃষ্টি, এল মন্বন্তর;
শ্রাবণ মাসে শোণনদীতে বান এল তারপর।
ঘুলিয়ে ঘুলিয়ে পাকিয়ে পাকিয়ে গর্জি ছুটল ধারা,
ধরণী চায় শূন্য-পানে সীমার চিহ্নহারা।
ভেসে চলল গোরু বাছুর, টান লাগল গাছে;
মানুষে আর সাপে মিলে শাখা আঁকড়ে আছে।
বন্যা যখন নেমে গেল বৃষ্টি গেল থামি,
আকাশজুড়ে দৈত্যে-দেবের ঘুচল সে পাগলামি।
শিউনন্দন দাঁড়ালো তার শূন্য ভিটেয় এসে--
তিনটে শিশুর ঠিকানা নেই, স্ত্রী গেছে তার ভেসে।
চুপ করে সে রইল বসে, বুদ্ধি পায় না খুঁজি;
মনে হল, সব কথা তার হারিয়ে গেল বুঝি।
ছেলেটা তার ভীষণ জোয়ান, সামরু বলে তাকে;
  এক-গলা এই জলে-ডোবা সকল পাড়াটাকে
  মথন করে ফিরে ফিরে তিনটে গোরু নিয়ে
  ঘরে এসে দেখলে, দু হাত চোখে ঢাকা দিয়ে
  ইষ্টদেবকে স্মরণ ক'রে নড়ছে বাপের মুখ;
  তাই দেখে ওর একেবারে জ্বলে উঠল বুক--
  বলে উঠল, "দেবতাকে তোর কেন মরিস ডাকি।
  তার দয়াটা বাঁচিয়ে যেটুক আজও রইল বাকি
  ভার নেব তার নিজের 'পরেই, ঘটুক-নাকো যাই আর,
  এর বাড়া তো সর্বনাশের সম্ভাবনা নাই আর।"
  এই বলে সে বাড়ি ছেড়ে পাঁকের পথে ঘুরে
  চিহ্ন-দেওয়া নিজের গোরু অনেক দূরে দূরে
  গোটা পাঁচেক খোঁজ পেয়ে তার আনলে তাদের কেড়ে,
  মাথা ভাঙবে ভয় দেখাতেই সবাই দিল ছেড়ে।
  ব্যাবসাটা ফের শুরু করল নেহাত গরিব চালে,
  আশা রইল উঠবে জেগে আবার কোনোকালে।
 
  এদিকেতে প্রকাণ্ড এক দেনার অজগরে
  একে একে গ্রাস করছে যা আছে তার ঘরে।
  একটু যদি এগোয় আবার পিছন দিকে ঠেলে,
  দেনা পাওনা দিনরাত্রি জোয়ার-ভাঁটা খেলে।
  মাল তদন্ত করতে এল দুনিয়াচাঁদ বেনে,
  দশবছরের ছেলেটাকে সঙ্গে করে এনে।
  ছেলেটা ওর জেদ ধরেছে-- ঐ সুধিয়া গাই
  পুষবে ঘরে আপন ক'রে ওইটে নেহাত চাই।
সামরু বলে, "তোমার ঘরে কী ধন আছে কত
আমাদের এই সুধিয়াকে কিনে নেবার মতো
ও যে আমার মানিক, আমার সাত রাজার ঐ ধন,
আর যা আমার যায় সবই যাক, দুঃখিত নয় মন।
মৃত্যুপারের থেকে ও যে ফিরেছে মোর কাছে,
এমন বন্ধু তিন ভুবনে আর কি আমার আছে।"
বাপের কানে কী বললে সেই দুনিচাঁদের ছেলে,
জেদ বেড়ে তার গেল বুঝি যেমনি বাধা পেলে।
শেঠজি বলে মাথা নেড়ে, "দুই চারিমাস যেতেই
ঐ সুধিয়ার গতি হবে আমার গোয়ালেতেই।"
 
কালোয় সাদায় মিশোল বরন, চিকন নধর দেহ,
সর্ব অঙ্গে ব্যাপ্ত যেন রাশীকৃত স্নেহ।
আকাল এখন, সামরু নিজে দুইবেলা আধ-পেটা;
সুধিয়াকে খাওয়ানো চাই যখনি পায় যেটা।
দিনের কাজের অবসানে গোয়ালঘরে ঢুকে
ব'কে যায় সে গাভীর কানে যা আসে তার মুখে।
কারো 'পরে রাগ সে জানায়, কখনো সাবধানে
গোপন খবর থাকলে কিছু জানায় কানে কানে।
সুধিয়া সব দাঁড়িয়ে শোনে কানটা খাড়া ক'রে,
বুঝি কেবল ধ্বনির সুখে মন ওঠে তার ভরে।
সামরু যখন ছোটো ছিল পালোয়ানের পেশা
ইচ্ছা করেছিল নিতে, ঐ ছিল তার নেশা।
খবর পেল, নবাববাড়ি কুস্তিগিরের দল
পাল্লা দেবে-- সামরু শুনে অসহ্য চঞ্চল।
বাপকে ব'লে গেল ছেলে, "কথা দিচ্ছি শোনো,
এক হপ্তার বেশি দেরি হবে না কখ্‌খোনো।"
ফিরে এসে দেখতে পেলে, সুধিয়া তার গাই
শেঠ নিয়েছে ছলে বলে গোয়ালঘরে নাই।
যেমনি শোনা অমনি ছুটল, ভোজালি তার হাতে,
দুনিচাঁদের গদি যেথায় নাজির মহল্লাতে।
"কী রে সামরু, ব্যাপারটা কী" শেঠজি শুধায় তাকে।
সামরু বলে "ফিরিয়ে নিতে এলুম সুধিয়াকে।"
শেঠ বললে, "পাগল নাকি, ফিরিয়ে দেব তোরে,
পরশু ওকে নিয়ে এলুম ডিক্রিজারি করে।"
"সুধিয়া রে" "সুধিয়া রে" সামরু দিল হাঁক,
পাড়ার আকাশ পেরিয়ে গেল বজ্রমন্দ্র ডাক।
চেনা সুরের হাম্বা ধ্বনি কোথায় জেগে উঠে,
দড়ি ছিঁড়ে সুধিয়া ঐ হঠাৎ এল ছুটে।
দু চোখ বেয়ে ঝরছে বারি, অঙ্গটি তার রোগা,
অন্নপানে দেয়নি সে মুখ, অনশনে-ভোগা।
সামরু ধরল জড়িয়ে গলা, বললে, "নাই রে ভয়,
আমি থাকতে দেখব এখন কে তোরে আর লয়।--
তোমার টাকায় দুনিয়া কেনা, শেঠ দুনিচাঁদ, তবু
এই সুধিয়া একলা নিজের, আর কারো নয় কভু।
আপন ইচ্ছামতে যদি তোমার ঘরে থাকে
তবে আমি এই মুহূর্তে রেখে যাব তাকে।"
চোখ পাকিয়ে কয় দুনিচাঁদ, "পশুর আবার ইচ্ছে!
গয়লা তুমি, তোমার কাছে কে উপদেশ নিচ্ছে।
গোল কর তো ডাকব পুলিশ।" সামরু বললে, "ডেকো।
ফাঁসি আমি ভয় করিনে, এইটে মনে রেখো।
দশবছরের জেল খাটব, ফিরব তো তারপর,
সেই কথাটাই ভেবো বসে, আমি চললেম ঘর।"
<|endoftext|>
<|startoftext|>


গুরু রামানন্দ স্তব্ধ দাঁড়িয়ে
        গঙ্গার জলে পূর্বমুখে।
তখন জলে লেগেছে সোনার কাঠির ছোঁওয়া,
    ভোরের হাওয়ায় স্রোত উঠছে ছল্‌ছল্‌ করে।
        রামানন্দ তাকিয়ে আছেন
জবাকুসুমসঙ্কাশ সূর্যোদয়ের দিকে।
        মনে মনে বলছেন,
"হে দেব, তোমার যে কল্যাণতম রূপ
        সে তো আমার অন্তরে প্রকাশ পেল না।
                   ঘোচাও তোমার আবরণ।'
 
সূর্য উঠল শালবনের মাথার উপর।
        জেলেরা নৌকায় পাল দিলে তুলে,
    বকের পাঁতি উড়ে চলেছে সোনার আকাশ বেয়ে
                   ও পারে জলার দিকে।
         এখনো স্নান হল না সারা।
        শিষ্য শুধালো, "বিলম্ব কেন প্রভু,
                       পূজার সময় যায় বয়ে।'
        রামানন্দ উত্তর করলেন,
               "শুচি হয় নি তনু,
        গঙ্গা রইলেন আমার হৃদয় থেকে দূরে।'
               শিষ্য বসে ভাবে, এ কেমন কথা।
 
    সর্ষেখেতে রৌদ্র ছড়িয়ে গেল।
        মালিনী খুলেছে ফুলের পসরা পথের ধারে,
গোয়ালিনী যায় দুধের কলস মাথায় নিয়ে।
    গুরুর কী হল মনে,
               উঠলেন জল ছেড়ে।
        চললেন বনঝাউ ভেঙে
    গাঙশালিকের কোলাহলের মধ্য দিয়ে।
               শিষ্য শুধালো, "কোথায় যাও প্রভু,
                   ও দিকে তো নেই ভদ্রপাড়া।'
    গুরু বললেন, "চলেছি স্নানসমাপনের পথে।'
বালুচরের প্রান্তে গ্রাম।
        গলির মধ্যে প্রবেশ করলেন গুরু।
    সেখানে তেঁতুল গাছের ঘন ছায়া,
শাখায় শাখায় বানরদলের লাফালাফি।
        গলি পৌঁছয় ভাজন মুচির ঘরে।
পশুর চামড়ার গন্ধ আসছে দূর থেকে।
        আকাশে চিল উড়ছে পাক দিয়ে,
রোগা কুকুর হাড় চিবোচ্ছে পথের পাশে।
        শিষ্য বললে, "রাম! রাম!'
               ভ্রূকুটি করে দাঁড়িয়ে রইল গ্রামের বাইরে।
 
ভাজন লুটিয়ে পড়ে গুরুকে প্রণাম করলে
                          সাবধানে।
    গুরু তাকে বুকে নিলেন তুলে।
               ভাজন ব্যস্ত হয়ে উঠল,
        "কী করলেন প্রভু,
অধমের ঘরে মলিনের গ্লানি লাগল পুণ্যদেহে।'
        রামানন্দ বললেন,
"স্নানে গেলেম তোমার পাড়া দূরে রেখে,
    তাই যিনি সবাইকে দেন ধৌত করে
        তাঁর সঙ্গে মনের মিল হল না।
এতক্ষণে তোমার দেহে আমার দেহে
        বইল সেই বিশ্বপাবনধারা।
ভগবান সূর্যকে আজ প্রণাম করতে গিয়ে প্রণাম বেধে গেল।
বললেম, হে দেব, তোমার মধ্যে যে জ্যোতি আমার মধ্যেও তিনি,
        তবু আজ দেখা হল না কেন।
               এতক্ষণে মিলল তাঁর দর্শন
                   তোমার ললাটে আর আমার ললাটে--
                       মন্দিরে আর হবে না যেতে।'
<|endoftext|>
<|startoftext|>


গুরু, আমায় মুক্তিধনের
         দেখাও দিশা।
কম্বল মোর সম্বল হোক
         দিবানিশা।
সম্পদ হোক জপের মালা
নামমণির দীপ্তি -জ্বালা।
তুম্বীতে পান করব যে জল
         মিটবে তাহে বিষয়-তৃষা।


<|endoftext|>
<|startoftext|>


         চূড়াটি তোমার
   যে রঙে রাঙালে, প্রিয়,
         সে রঙে আমার
   চুনরি রাঙিয়ে দিয়ো।
 
          পাঠান্তর
তোমার ঐ   মাথার চূড়ায়
         যে রঙ আছে উজ্জ্বলি
সে রঙ দিয়ে   রাঙাও আমার
         বুকের কাঁচলি।




<|endoftext|>
<|startoftext|>


গর্ব করে নিই নে ও নাম, জান অন্তর্যামী,
              আমার মুখে তোমার নাম কি সাজে।
           যখন সবাই উপহাসে তখন ভাবি আমি
              আমার কণ্ঠে তোমার নাম কি বাজে।
                    তোমা হতে অনেক দূরে থাকি
                    সে যেন মোর জানতে না রয় বাকি,
           নামগানের এই ছদ্মবেশে দিই পরিচয় পাছে
              মনে মনে মরি যে সেই লাজে।
 
           অহংকারের মিথ্যা হতে বাঁচাও দয়া করে
              রাখো আমায় যেথা আমার স্থান।
           আর-সকলের দৃষ্টি হতে সরিয়ে দিয়ে মোরে
              করো তোমার নত নয়ন দান।
                    আমার পূজা দয়া পাবার তরে,
                    মান যেন সে না পায় করো ঘরে,
           নিত্য তোমায় ডাকি আমি ধুলার 'পরে বসে
              নিত্যনূতন অপরাধের মাঝে।
<|endoftext|>
<|startoftext|>


গুরুভার মন লয়ে                  কত বা বেড়াবি ব'য়ে?
                       এমন কি কেহ তোর নাই,
যাহার হৃদয়-'পরে                     মিলিবে মুহূর্ত তরে
          হৃদয়টি রাখিবার ঠাঁই?
          "কেহ না, কেহ না!'
          সংসারে যে দিকে ফিরে চাই
          এমন কি কেহ তোর নাই--
তোর দিন শেষ হলে,                 স্মৃতিখানি লয়ে কোলে,
          শোয়াইয়া বিষাদের কোমল শয়নে,
বিমল শিশির-মাখা                     প্রেম-ফুলে দিয়ে ঢাকা
          চেয়ে রবে আনত নয়নে?
          হৃদয়েতে রেখে দিবে তুলে,
          প্রতিদিন ঢেকে দিবে ফুলে,
মনোমাঝে প্রবেশিয়ে                   বিন্দু বিন্দু অশ্রু দিয়ে
          বৃন্ত-ছিন্ন প্রেম-ফুলগুলি
          রাখিবেক জিয়াইয়া তুলি?
          এমন কি কেহ তোর নাই?
          "কেহ না, কেহ না!'
প্রাণ তুই খুলে দিলি              ভালোবাসা বিলাইলি
          কেহ তাহা তুলে না লইল,
          ভূমিতলে পড়িয়া রহিল;
          ভালোবাসা কেন দিলি তবে
          কেহ যদি কুড়ায়ে না লবে?
                   কেন সখা কেন?
                   "জানি না, জানি না!'
বিজনে বনের মাঝে                ফুল এক আছে ফুটে
          শুধাইতে গেনু তার কাছে,
"ফুল, তুই এ আঁধারে  পরিমল দিস কারে,
          এ কাননে কে বা তোর আছে!
                   যখন পড়িবি তুই ঝরে,
শুকাইয়া দলগুলি                  ধূলিতে হইবে ধূলি,
          মনে কি করিবে কেহ তোরে!
তবে কেন পরিমল                     ঢেলে দিস অবিরল
          ছোটো মনখানি ভ'রে ভ'রে?
                   কেন, ফুল, কেন?
          সেও বলে, "জানি না। জানি না!'
          সখা, তুমি গান গাও কেন?
          কেহ যদি শুনিতে না চায়?
ওই দেখো পথমাঝে                   যে যাহার নিজ কাজে
          আপনার মনে চলে যায়।
          কেহ যদি শুনিতে না চায়
          কেন তবে, কেন গাও গান,
আকাশে ঢালিয়া দাও প্রাণ?
গান তব ফুরাইবে যবে,
রাগিণী কারো কি মনে রবে?
          বাতাসেতে স্বরধার                খেলিয়াছে অনিবার,
                       বাতাসে সমাধি তার হবে।
কাহারো মনেও নাহি রবে,
কেন সখা গান গাও তবে?
   কেন, সখা, কেন?
      "জানি না, জানি না!'
          বিজন তরুর শাখে                     একাকি পাখিটি ডাকে,
                       শুধাইতে গেনু তার কাছে,
          "পাখি তুই এ আঁধারে            গান শুনাইবি কারে?
                       এ কাননে কে বা তোর আছে!
যখনি ফুরাবে তোর প্রাণ,
যখনি থামিবে তোর গান,
বন ছিল যেমন নীরবে,
তেমনি নীরব পুন হবে।
          যেমনি থামিবে গীত,              অমনি সে সচকিত
                       প্রতিধ্বনি আকাশে মিলাবে,
                       তোর গান তোরি সাথে যাবে!
                       আকাশে ঢালিয়া দিয়া প্রাণ,
                       তবে, পাখি, কেন গাস গান?
                        কেন, পাখি, কেন?
                       সেও বলে, "জানি না, জানি না!'
<|endoftext|>
<|startoftext|>


গলদাচিংড়ি তিংড়িমিংড়ি,
                   লম্বা দাঁড়ায় করতাল,
পাকড়াশিদের কাঁকড়াডোবায়
                   মাকড়সাদের হরতাল।
পয়লা ভাদর, পাগলা বাঁদর,
                   লেজখানা যায় ছিঁড়ে,
পালতে মাদার, সেরেস্তাদার
                   কুটছে নতুন চিঁড়ে।
কলেজপাড়ায় শেয়াল তাড়ায়
                   অন্ধ কলুর গিন্নি।
ফটকে ছোঁড়া চট্‌কিয়ে খায়
                   সত্যপিরের সিন্নি।
মুল্লুক জুড়ে উল্লুক ডাকে,
                   ঢোলে কুল্লুক ভট্ট,
ইলিশের ডিম ভাজে বঙ্কিম,
                   কাঁদে তিনকড়ি চট্ট।
গরানহাটায় সজনেডাঁটা
                   কিনছে পুলিস সার্জন,
চিৎপুরে ঐ নাগা সন্ন্যাসী
                   কাত হয়ে মরে চারজন।
পঞ্চায়েতের চুপড়ি বেতের,
                   সর্ষেখেতের চাষী;
কাঁচালঙ্কার ফোড়ন লাগায়
                   কুড়োনচাঁদের মাসি।
পটলডাঙায় চক্ষু রাঙায়
                   মুর্গিহাটার মিঞা;
শম্ভু বাজায় তম্বুরাটায়
                   কেঁয়াও-কেঁয়াও-কিঞা।
ঠন্‌ঠনে আজ বেচে লণ্ঠন
                   চার পয়সায় আটটা।
মুখ ভেংচিয়ে হেড্‌মাস্টার
                   মন্তুরে করে ঠাট্টা।
চিন্তামণির কয়লাখনির
                   কুলির ইন্‌ফ্লুয়েঞ্জা;
বিরিঞ্চিদের খাজাঞ্চি ঐ
                   চণ্ডীচরণ সেন-জা।
শিলচরে হায় কিলচড় খায়
                   হস্টেলে যত ছাত্র;
হাজি মোল্লার দাঁড়িমাল্লার
                   বাকি একজন মাত্র।
দাওয়াইখানায় শিঙাড়া বানায়,
                   উচ্চিংড়েটা লাফ দেয়;
কনেস্টেবল পেতেছে টেব্‌ল্‌
                   খুদিরে চায়ের কাপ দেয়।
গুবরেপোকার লেগেছে মড়ক,
                   তুবড়ি ছোটায় পঞ্চু;
ন্যায়রত্নের ঘাড়ের উপর
                   কাকাতুয়া হানে চঞ্চু।
সিরাজগঞ্জে বিরাট মিটিং,
                   তুলো-বের-করা বালিশ;
বংশু ফকির ভাঙা চৌকির
                   পায়াতে লাগায় পালিশ।
রাবণের দশ মুণ্ডে নেমেছে
                   বকুনি ছাড়ায়ে মাত্রা;
নেড়ানেড়ি দলে হরি-হরি বলে,
                   শেষ হল রামযাত্রা।
<|endoftext|>
<|startoftext|>


গহন কুসুমকুঞ্জ-মাঝে
মৃদুল মধুর বংশি বাজে,
বিসরি ত্রাস-লোকলাজে
সজনি, আও আও লো।
অঙ্গে চারু নীল বাস,
হৃদয়ে প্রণয়কুসুমরাশ,
হরিণনেত্রে বিমল হাস,
কুঞ্জবনমে আও লো॥
ঢালে কুসুম সুরভভার,
ঢালে বিহগ সুরবসার,
ঢালে ইন্দু অমৃতধার
বিমল রজত ভাতি রে।
মন্দ মন্দ ভৃঙ্গ গুঞ্জে,
অযুত কুসুম কুঞ্জে কুঞ্জে,
ফুটল সজনি, পুঞ্জে পুঞ্জে
বকুল যূথি জাতি রে॥
দেখ সজনি, শ্যামরায়
নয়নে প্রেম উথল যায়,
মধুর বদন অমৃতসদন
চন্দ্রমায় নিন্দিছে।
আও আও সজনিবৃন্দ,
হেরব সখি শ্রীগোবিন্দ
শ্যামকো পদারবিন্দ
ভানুসিংহ বন্দিছে॥
<|endoftext|>
<|startoftext|>


গহন রজনী-মাঝে
রোগীর আবিল দৃষ্টিতলে
যখন সহসা দেখি
তোমার জাগ্রত আবির্ভাব,
মনে হয়, যেন
আকাশে অগণ্য গ্রহতারা
অন্তহীন কালে
আমারি প্রাণের দায় করিছে স্বীকার।
তার পরে জানি যবে
তুমি চলে যাবে,
আতঙ্ক জাগায় অকস্মাৎ
উদাসীন জগতের ভীষণ স্তব্ধতা।
<|endoftext|>
<|startoftext|>


গাছ দেয় ফল
         ঋণ ব'লে তাহা নহে।
নিজের সে দান
         নিজেরি জীবনে বহে।
পথিক আসিয়া
লয় যদি ফলভার
প্রাপ্যের বেশি
         সে সৌভাগ্য তার।
<|endoftext|>
<|startoftext|>


গাছগুলি মুছে-ফেলা,
      গিরি ছায়া-ছায়া--
মেঘে আর কুয়াশায়
      রচে একি মায়া।
মুখ-ঢাকা ঝরনার
      শুনি আকুলতা--
সব যেন বিধাতার
      চুপিচুপি কথা।
<|endoftext|>
<|startoftext|>


গাছের কথা মনে রাখি,
           ফল করে সে দান।
ঘাসের কথা যাই ভুলে, সে
           শ্যামল রাখে প্রাণ।
<|endoftext|>
<|startoftext|>


গাছের পাতায় লেখন লেখে
      বসন্তে বর্ষায়--
ঝ'রে পড়ে, সব কাহিনী
      ধুলায় মিশে যায়।
<|endoftext|>
<|startoftext|>


গাড়িতে মদের পিপে         ছিল তেরো-চোদ্দো,
এঞ্জিনে জল দিতে      দিল ভুলে মদ্য।
চাকাগুলো ধেয়ে করে   ধানখেত-ধ্বংসন,
বাঁশি ডাকে কেঁদে কেঁদে    "কোথা কানু জংশন'--
            ট্রেন করে মাতলামি        নেহাত অবোধ্য,
          সাবধান করে দিতে         কবি লেখে পদ্য।
<|endoftext|>
<|startoftext|>


গান গাওয়ালে আমায় তুমি
              কতই ছলে যে,
           কত সুখের খেলায়, কত
              নয়নজলে হে।
                               ধরা দিয়ে দাও না ধরা,
                               এস কাছে, পালাও ত্বরা,
                                  পরান কর ব্যথায় ভরা
                                             পলে পলে হে।
                                  গান গাওয়ালে এমনি করে
                                             কতই ছলে যে।
 
           কত তীব্র তারে, তোমার
              বীণা সাজাও যে,
           শত ছিদ্র করে জীবন
              বাঁশি বাজাও হে।
                               তব সুরের লীলাতে মোর
                               জনম যদি হয়েছে ভোর,
                                  চুপ করিয়ে রাখো এবার
                                             চরণতলে হে,
                                  গান গাওয়ালে চিরজীবন
                                             কতই ছলে যে।
<|endoftext|>
<|startoftext|>


গান গাহি বলে কেন অহংকার করা।
শুধু গাহি বলে কেন কাঁদি না শরমে।
খাঁচার পাখির মতো গান গেয়ে মরা,
এই কি মা আদি অন্ত মানবজনমে।
সুখ নাই, সুখ নাই, শুধু মর্মব্যথা--
মরীচিকা-পানে শুধু মরি পিপাসায়।
কে দেখালে প্রলোভন, শূন্য অমরতা,
প্রাণে ম'রে গানে কি রে বেঁচে থাকা যায়।
কে আছ মলিন হেথা, কে আছ দুর্বল,
মোরে তোমাদের মাঝে করো গো আহ্বান;
বারেক একত্রে বসে ফেলি অশ্রুজল--
দূর করি হীন গর্ব, শূন্য অভিমান।
তার পরে একসাথে এস কাজ করি,
কেবলি বিলাপগান দূরে পরিহরি॥
<|endoftext|>
<|startoftext|>


গান গেয়ে কে জানায় আপন বেদনা?
      কোন্‌ সে তাপস আমার মাঝে
                 করে তোমার সাধনা?
      চিনি নাই তো আমি তারে,
      আঘাত করি বারে বারে,
      তার বাণীরে হাহাকারে
                 ডুবায় আমার কাঁদনা।
 
তারি পূজার মালঞ্চে ফুল ফুটে যে।
      দিনে রাতে চুরি ক'রে
                 এনেছি তাই লুটে যে।
      তারি সাথে মিলব আসি,
      এক সুরেতে বাজবে বাঁশি,
      তখন তোমার দেখব হাসি,
                 ভরবে আমার চেতনা।
<|endoftext|>
<|startoftext|>


গান দিয়ে যে তোমায় খুঁজি
                 বাহির মনে
চিরদিবস মোর জীবনে।
                 নিয়ে গেছে গান আমারে
                 ঘরে ঘরে দ্বারে দ্বারে,
                       গান দিয়ে হাত বুলিয়ে বেড়াই
                             এই ভুবনে।
 
কত শেখা সেই শেখালো,
কত গোপন পথ দেখালো,
      চিনিয়ে দিল কত তারা
               হৃদ্‌গগনে।
                   বিচিত্র সুখদুখের দেশে
                   রহস্যলোক ঘুরিয়ে শেষে
                         সন্ধ্যাবেলায় নিয়ে এল
                               কোন্‌ ভবনে।
<|endoftext|>
<|startoftext|>


গানখানি মোর দিনু উপহার--
           ভার যদি লাগে, প্রিয়ে,
নিয়ো তবে মোর নামখানি বাদ দিয়ে।
<|endoftext|>
<|startoftext|>


গানগুলি বেদনার খেলা যে আমার,
         কিছুতে ফুরায় না সে আর।
যেখানে স্রোতের জল পীড়নের পাকে
         আবর্তে ঘুরিতে থাকে
সূর্যের কিরণ সেথা নৃত্য করে,
         ফেনপুঞ্জ স্তরে স্তরে
                 দিবারাতি
রঙের খেলায় ওঠে মাতি।
শিশু রুদ্র হাসে খলখল,
               দোলে টলমল
                     লীলাভরে।
প্রচণ্ডের সৃষ্টিগুলি প্রহরে প্রহরে
         ওঠে পড়ে আসে যায় একান্ত হেলায়,
            নিরর্থ খেলায়।
গানগুলি সেইমত বেদনার খেলা যে আমার,
কিছুতে ফুরায় না সে আর।
<|endoftext|>
<|startoftext|>


গানগুলি মোর বিষে ঢালা
কী হবে আর তাহা বই?
ফুটন্ত এ প্রাণের মাঝে
বিষ ঢেলেছে বিষময়ী!
গানগুলি মোর বিষেঢালা,
কী হবে আর তাহা বই?
বুকের মধ্যে সর্প আছে,
তুমিও সেথা আছে অয়ি!
<|endoftext|>
<|startoftext|>


৩৮
গানের কাঙাল এ বীণার তার বেসুরে মরিছে কেঁদে।
          দাও তার সুর বেঁধে॥ 
<|endoftext|>
<|startoftext|>


গানের সাজি এনেছি আজি,
         ঢাকাটি তার লও গো খুলে--
             দেখো তো চেয়ে কী আছে।
যে থাকে মনে স্বপন-বনে
         ছায়ার দেশে ভাবের কূলে
             সে বুঝি কিছু দিয়াছে।
কী যে সে তাহা আমি কি জানি,
ভাষায়-চাপা কোন্‌ সে বাণী
সুরের ফুলে গন্ধখানি
             ছন্দে বাঁধি গিয়াছে--
সে ফুল বুঝি হয়েছে পুঁজি,
             দেখো তো চেয়ে কী আছে।
 
দেখো তো, সখী দিয়েছে ও কি
         সুখের কাঁদা, দুখের হাসি,
             দুরাশাভরা চাহনি।
দিয়েছে কি না ভোরের বীণা,
         দিয়েছে কি সে রাতের বাঁশি
             গহন-গান-গাহনি।
বিপুল ব্যথা ফাগুন-বেলা,
সোহাগ কভু, কভু বা হেলা,
আপন মনে আগুন-খেলা
             পরানমন-দাহনি--
দেখো তো ডালা, সে স্মৃতি-ঢালা
                 আছে আকুল চাহনি?
 
ডেকেছ কবে মধুর রবে,
         মিটালে কবে প্রাণের ক্ষুধা
             তোমার করপরশে,
সহসা এসে করুণ হেসে
         কখন চোখে ঢালিলে সুধা
             ক্ষণিক  তব দরশে--
বাসনা জাগে নিভৃতে চিতে
সে-সব দান ফিরায়ে দিতে
আমার দিনশেষের গীতে--
             সফল তারে করো-সে।
গানের সাজি খোলো গো আজি
             করুণ করপরশে।
 
রসে বিলীন সে-সব দিন
         ভরেছে আজি বরণডালা
             চরম তব বরণে!
সুরের ডোরে গাঁথনি করে
         রচিয়া মম বিরহমালা
রাখিয়া যাব চরণে।
একদা তব মনে না রবে,
স্বপনে এরা মিলাবে কবে,
তাহারি আগে মরুক তবে
             অমৃতময় মরণে
ফাগুনে তোরে বরণ করে
             সকল শেষ বরণে।
<|endoftext|>
<|startoftext|>


গাব তোমার সুরে
            দাও সে বীণাযন্ত্র।
শুনব তোমার বাণী
            দাও সে অমর মন্ত্র॥
করব তোমার সেবা
            দাও সে পরম শক্তি,
চাইব তোমার মুখে
            দাও সে অচল ভক্তি॥
সইব তোমার আঘাত
            দাও সে বিপুল ধৈর্য।
বইব তোমার ধ্বজা
            দাও সে অটল স্থৈর্য॥
নেব সকল বিশ্ব
            দাও সে প্রবল প্রাণ,
করব আমায় নিঃস্ব
            দাও সে প্রেমের দান॥
যাব তোমার সাথে
            দাও সে দখিন হস্ত,
লড়ব তোমার রণে
            দাও সে তোমার অস্ত্র॥
জাগব তোমার সত্যে
            দাও সে আহ্বান।
ছাড়ব সুখের দাস্য
            দাও দাও কল্যাণ॥
<|endoftext|>
<|startoftext|>


গাবার মতো হয় নি কোনো গান,
             দেবার মতো হয় নি কিছু দান।
                    মনে যে হয় সবি রইল বাকি
                    তোমায় শুধু দিয়ে এলেম ফাঁকি,
                    কবে হবে জীবন পূর্ণ করে
                                  এই জীবনের পূজা অবসান।
 
           আর-সকলের সেবা করি যত
                    প্রাণপণে দিই অর্ঘ্য ভরি ভরি।
           সত্য মিথ্যা সাজিয়ে দিই যে কত
                               দীন বলিয়া পাছে ধরা পড়ি।
                                তোমার কাছে গোপন কিছু নাই,
                                তোমার পূজায় সাহস এত তাই,
                                যা আছে তাই পায়ের কাছে আনি
                                  অনাবৃত দরিদ্র এই প্রাণ।
<|endoftext|>
<|startoftext|>


গায়ে আমার পুলক লাগে,
              চোখে ঘনায় ঘোর,
           হৃদয়ে মোর কে বেঁধেছে
              রাঙা রাখীর ডোর।
                               আজিকে এই আকাশতলে
                               জলে স্থলে ফুলে ফলে
                               কেমন করে মনোহরণ
                                  ছড়ালে মন মোর।
 
           কেমন খেলা হল আমার
              আজি তোমার সনে।
           পেয়েছি কি খুঁজে বেড়াই
              ভেবে না পাই মনে।
                               আনন্দ আজ কিসের ছলে
                               কাঁদিতে চায় নয়নজলে,
                               বিরহ আজ মধুর হয়ে
                                  করেছে প্রাণ ভোর।
<|endoftext|>
<|startoftext|>


গাঁয়ের পথে চলেছিলেম
            অকারণে,
বাতাস বহে বিকালবেলা
            বেণুবনে।
ছায়া তখন আলোর ফাঁকে
লতার মতন জড়িয়ে থাকে,
একা একা কোকিল ডাকে
            নিজমনে।
আমি কোথায় চলেছিলেম
            অকারণে।
 
জলের ধারে কুটিরখানি
            পাতা-ঢাকা,
দ্বারের 'পরে নুয়ে পড়ে
            নিম্বশাখা।
ওই যে শুনি মাঝে মাঝে
না জানি কোন্‌ নিত্যকাজে
কোথায় দুটি কাঁকন বাজে
গৃহকোণে।
যেতে যেতে এলেম হেথা
            অকারণে।
 
দিঘির জলে ঝলক ঝলে
            মানিক হীরা,
সর্ষেখেতে উঠছে মেতে
            মৌমাছিরা।
এ পথ গেছে কত গাঁয়ে
কত গাছের ছায়ে ছায়ে
কত মাঠের গায়ে গায়ে
            কত বনে।
আমি শুধু হেথায় এলেম
            অকারণে।
 
আরেক দিন সে ফাগুন মাসে
            বহু আগে
চলেছিলেম এই পথে সেই
মনে জাগে।
আমের বোলের গন্ধে অবশ
বাতাস ছিল উদাস অলস,
ঘাটের শানে বাজছে কলস
            ক্ষণে ক্ষণে।
সে-সব কথা ভাবছি বসে
            অকারণে।
 
দীর্ঘ হয়ে পড়ছে পথে
            বাঁকা ছায়া,
গোষ্ঠঘরে ফিরছে ধেনু
            শ্রান্তকায়া।
গোধূলিতে খেতের 'পরে
ধূসর আলো ধূ ধূ করে,
বসে আছে খেয়ার তরে
            পান্থজনে।
আবার ধীরে চলছি ফিরে
            অকারণে।
<|endoftext|>
<|startoftext|>


গিন্নির কানে শোনা ঘটে অতি সহজেই
  "গিনি সোনা এনে দেব' কানে কানে কহ যেই।
না হলে তোমারি কানে  দুর্গ্রহ টেনে আনে,
  অনেক কঠিন শোনা-- চুপ করে রহ যেই।'
<|endoftext|>
<|startoftext|>


গিয়াছে যে দিন, সে দিন হৃদয়
          রূপের মোহনে আছিল মাতি,
প্রাণের স্বপন আছিল যখন
          প্রেম প্রেম শুধু দিবস রাতি!
শান্ত আশা এ হৃদয়ে আমার
          এখন ফুটিতে পারে,
সুবিমলতর দিবস আমার
          এখন উঠিতে পারে।
বালক কালের প্রেমের স্বপন--
মধুর যেমন উজল যেমন
          তেমন কিছুই আসিবে না,
তেমন কিছুই আসিবে না!
সে দেবীপ্রতিমা নারিব ভুলিতে
          প্রথম প্রণয় আঁকিল যাহা,
          স্মৃতি-মরু মোর উজল করিয়া
          এখনো হৃদয়ে বিরাজে তাহা!
সে প্রতিমা সেই পরিমল সম
          পলকে যা লয় পায়,
প্রভাতকালের স্বপন যেমন
          পলকে মিশায়ে যায়।
অলস প্রবাহ জীবনে আমার
সে কিরণ কভু ভাসিবে না আর
          সে কিরণ কভু ভাসিবে না,
          সে কিরণ কভু ভাসিবে না!
<|endoftext|>
<|startoftext|>


১২৭
গিরি যে তুষার নিজে রাখে, তার
               ভার তারে চেপে রহে ।
গলায়ে যা দেয় ঝরনাধারায়
               চরাচর তারে বহে ॥
<|endoftext|>
<|startoftext|>


গিরিনদী বালির মধ্যে
         যাচ্ছে বেঁকে বেঁকে,
একটি ধারে স্বচ্ছ ধারায়
         শীর্ণ রেখা এঁকে।
মরু-পাহাড়-দেশে
শুষ্ক বনের শেষে
ফিরেছিলেম দুই প্রহরে
      দগ্ধ চরণতল।
              বনের মধ্যে পেয়েছিলেম
                    একটি আঙুর ফল।
 
রৌদ্র তখন মাথার 'পরে
      পায়ের তলায় মাটি
জলের তরে কেঁদে মরে
      তৃষায় ফাটি ফাটি।
পাছে ক্ষুধার ভরে
তুলি মুখের 'পরে
আকুল ঘ্রাণে নিই নি তাহার
           শীতল পরিমল।
            রেখেছিলেম লুকিয়ে আমার
                      একটি আঙুর ফল।
 
বেলা যখন পড়ে এল,
           রৌদ্র হল রাঙা,
নিশ্বাসিয়া উঠল হু হু
           ধূ ধূ বালুর ডাঙা--
থাকতে দিনের আলো
ঘরে ফেরাই ভালো,
তখন খুলে দেখনু চেয়ে
        চক্ষে লয়ে জল
              মুঠির মাঝে শুকিয়ে আছে
                           একটি আঙুর ফল।
<|endoftext|>
<|startoftext|>


গিরিবক্ষ হতে আজি
      ঘুচুক কুজ্ঝটি-আবরণ,
নূতন প্রভাতসূর্য
      এনে দিক্‌ নবজাগরণ।
মৌন তার ভেঙে যাক,
      জ্যোতির্ময় ঊর্ধ্বলোক হতে
বাণীর নির্ঝরধারা
      প্রবাহিত হোক শতস্রোতে।
<|endoftext|>
<|startoftext|>


গিরির উরসে নবীন নিঝর,
ছুটে ছুটে অই হতেছে সারা।
তলে তলে তলে নেচে নেচে চলে,
পাগল তটিনী পাগলপারা।
<|endoftext|>
<|startoftext|>


হৃদি প্রাণ খুলে ফুলে ফুলে ফুলে,
মলয় কত কী করিছে গান।
হেতা হোতা ছুটি ফুল-বাস লুটি,
হেসে হেসে হেসে আকুল প্রাণ।
<|endoftext|>
<|startoftext|>


কামিনী পাপড়ি ছিঁড়ি ছিঁড়ি ছিঁড়ি,
উড়িয়ে উড়িয়ে ছিঁড়িয়ে ফেলে।
চুপি চুপি গিয়ে ঠেলে ঠেলে দিয়ে,
জাগায়ে তুলিছে তটিনীজলে।
<|endoftext|>
<|startoftext|>


ফিরে ফিরে ফিরে ধীরে ধীরে ধীরে,
হরষে মাতিয়া, খুলিয়া বুক।
নলিনীর কোলে পড়ে ঢ'লে ঢ'লে,
নলিনী সলিলে লুকায় মুখ।
<|endoftext|>
<|startoftext|>


হাসিয়া হাসিয়া কুসুমে আসিয়া,
ঠেলিয়া উড়ায় মধুপ দলে।
গুন্‌ গুন্‌ গুন্‌ রাগিয়া আগুন,
অভিশাপ দিয়া কত কী বলে।
<|endoftext|>
<|startoftext|>


তপন কিরণ -- সোনার ছটায়,
লুটায় খেলায় নদীর কোলে।
ভাসি ভাসি ভাসি স্বর্ণ ফুলরাশি
হাসি হাসি হাসি সলিলে দোলে।
<|endoftext|>
<|startoftext|>


প্রজাপতিগুলি পাখা দুটি তুলি
উড়িয়া উড়িয়া বেড়ায় দলে।
প্রসারিয়া ডানা করিতেছে মানা
কিরণে পশিতে কুসুমদলে।
<|endoftext|>
<|startoftext|>


মাতিয়াছে গানে সুললিত তানে
পাপিয়া ছড়ায় সুধার ধার।
দিকে দিকে ছুটে বন জাগি উঠে
কোকিল উতর দিতেছে তার।
<|endoftext|>
<|startoftext|>


তুই কে লো বালা! বন করি আলা,
পাপিয়ার সাথে মিশায়ে তান!
হৃদয়ে হৃদয়ে লহরী তুলিয়া,
অমৃত ললিত করিস্‌ গান।
<|endoftext|>
<|startoftext|>


স্বর্গ ছায় গানে বিমানে বিমানে
ছুটিয়া বেড়ায় মধুর তান।
মধুর নিশায় ছাইয়া পরান,
হৃদয় ছাপিয়া উঠেছে গান।
<|endoftext|>
<|startoftext|>


নীরব প্রকৃতি নীরব ধরা।
নীরবে তটিনী বহিয়া যায়।
তরুণী ছড়ায় অমৃতধারা,
ভূধর, কানন, জগত ছায়।
<|endoftext|>
<|startoftext|>


মাতাল করিয়া হৃদয় প্রাণ,
মাতাল করিয়া পাতাল ধরা।
হৃদয়ের তল অমৃতে ডুবায়ে,
ছড়ায় তরুণী অমৃতধারা।
<|endoftext|>
<|startoftext|>


কে লো তুই বালা! বন করি আলা,
ঘুমাইছে বীণা কোলের 'পরে।
জ্যোতির্ম্ময়ী ছায়া স্বরগীয় মায়া,
ঢল ঢল ঢল প্রমোদ-ভরে।
<|endoftext|>
<|startoftext|>


বিভোর নয়নে বিভোর পরানে --
চারি দিক্‌ পানে চাহিস্‌ হেসে!
হাসি উঠে দিক্‌! ডাকি উঠে পিক্‌!
নদী ঢলে পড়ে পুলিন দেশে!!
<|endoftext|>
<|startoftext|>


চারি দিক্‌ চেয়ে কে লো তুই মেয়ে,
হাসি রাশি রাশি ছড়িয়ে দিস্‌?
আঁধার ছুটিয়া জোছনা ফুটিয়া
কিরণে উজলি উঠিছে দিশ্‌!
<|endoftext|>
<|startoftext|>


কমলে কমলে এ ফুলে ও ফুলে,
ছুটিয়া খেলিয়া বেড়াস্‌ বালা!
ছুটে ছুটে ছুটে খেলায় যেমন
মেঘে মেঘে মেঘে দামিনী-মালা।
<|endoftext|>
<|startoftext|>


নয়নে করুণা অধরে হাসি,
উছলি উছলি পড়িছে ছাপি।
মাথায় গলায় কুসুমরাশি
বাম করতলে কপোল চাপি।
<|endoftext|>
<|startoftext|>


এতকাল তোরে দেখিনু সেবিনু --
হৃদয়-আসনে দেবতা বলি।
নয়নে নয়নে, পরানে পরানে,
হৃদয়ে হৃদয়ে রাখিনু তুলি।
<|endoftext|>
<|startoftext|>


তবুও তবুও পূরিল না আশ,
তবুও হৃদয় রহেছে খালি।
তোরে প্রাণ মন করিয়া অর্পণ
ভিখারি হইয়া যাইব চলি।
<|endoftext|>
<|startoftext|>


আয় কল্পনা মিলিয়া দুজনা,
ভূধরে কাননে বেড়াব ছুটি।
সরসী হইতে তুলিয়া কমল
লতিকা হইতে কুসুম লুটি।
<|endoftext|>
<|startoftext|>


দেখিব ঊষার পূরব গগনে,
মেঘের কোলেতে সোনার ছটা।
তুষার-দর্পণে দেখিছে আনন
সাঁজের লোহিত জলদ-ঘটা।
<|endoftext|>
<|startoftext|>


কনক-সোপানে উঠিছে তপন
ধীরে ধীরে ধীরে উদয়াচলে।
ছড়িয়ে ছড়িয়ে সোনার বরন,
তুষারে শিশিরে নদীর জলে।
<|endoftext|>
<|startoftext|>


শিলার আসনে দেখিব বসিয়ে,
প্রদোষে যখন দেবের বালা
পাহাড়ে লুকায়ে সোনার গোলা
আঁখি মেলি মেলি করিবে খেলা।
<|endoftext|>
<|startoftext|>


ঝর ঝর ঝর নদী যায় চলে,
ঝুরু ঝুরু ঝুরু বহিছে বায়।
চপল নিঝর ঠেলিয়া পাথর
ছুটিয়া -- নাচিয়া -- বহিয়া যায়।
<|endoftext|>
<|startoftext|>
বসিব দুজনে -- গাইব দুজনে,
হৃদয় খুলিয়া, হৃদয়ব্যথা;
তটিনী শুনিবে, ভূধর শুনিবে
জগত শুনিবে সে-সব কথা।
<|endoftext|>
<|startoftext|>




যেথায় যাইবি তুই কলপনা,
আমিও সেথায় যাইব চলি।
শ্মশানে, শ্মশানে -- মরু বালুকায়,
মরীচিকা যথা বেড়ায় ছলি।
<|endoftext|>
<|startoftext|>


আয় কলপনা আয় লো দুজনা,
আকাশে আকাশে বেড়াই ছুটি।
বাতাসে বাতাসে আকাশে আকাশে
নবীন সুনীল নীরদে উঠি।
<|endoftext|>
<|startoftext|>


বাজাইব বীণা আকাশ ভরিয়া,
প্রমোদের গান হরষে গাহি,
যাইব দুজনে উড়িয়া উড়িয়া,
অবাক জগত রহিবে চাহি!
<|endoftext|>
<|startoftext|>


জলধররাশি উঠিবে কাঁপিয়া,
নব নীলিমায় আকাশ ছেয়ে।
যাইব দুজনে উড়িয়া উড়িয়া,
দেবতারা সব রহিবে চেয়ে।
<|endoftext|>
<|startoftext|>


সুর-সুরধুনী  আলোকময়ী,
উজলি কনক বালুকারাশি।
আলোকে আলোকে লহরী তুলিয়া,
বহিয়া বহিয়া যাইছে হাসি।
<|endoftext|>
<|startoftext|>


প্রদোষ তারায় বসিয়া বসিয়া,
দেখিব তাহার লহরীলীলা।
সোনার বালুকা করি রাশ রাশ,
সুর-বালিকারা করিবে খেলা।
<|endoftext|>
<|startoftext|>


আকাশ হইতে দেখিব পৃথিবী!
অসীম গগনে কোথায় পড়ে।
কোথায় একটি বালুকার রেণু
বাতাসে আকাশে আকাশে ঘোরে।
<|endoftext|>
<|startoftext|>


কোথায় ভূধর কোথায় শিখর
অসীম সাগর কোথায় পড়ে।
কোথায় একটি বালুকার রেণু,
বাতাসে আকাশে আকাশে ঘোরে।
<|endoftext|>
<|startoftext|>


আয় কল্পনা আয় লো দুজনা,
এক সাথে সাথে বেড়াব মাতি।
পৃথিবী ফিরিয়া জগত ফিরিয়া,
হরষে পুলকে দিবস রাতি।
<|endoftext|>
<|startoftext|>


১৫৪
গিরির দুরাশা উড়িবারে
ঘুরে মরে মেঘের আকারে॥
<|endoftext|>
<|startoftext|>
গীতাঞ্জলির গানগুলি ইংরেজি গদ্যে অনুবাদ করেছিলেম। এই অনুবাদ কাব্যশ্রেণীতে গণ্য হয়েছে। সেই অবধি আমার মনে এই প্রশ্ন ছিল যে, পদ্যছন্দের সুস্পষ্ট ঝংকার না রেখে ইংরেজিরই মতো বাংলা গদ্যে কবিতার রস দেওয়া যায় কি না। মনে আছে সত্যেন্দ্রনাথকে অনুরোধ করেছিলেম, তিনি স্বীকার করেছিলেন। কিন্তু, চেষ্টা করেন নি। তখন আমি নিজেই পরীক্ষা করেছি, ‘লিপিকা’র অল্প কয়েকটি লেখায় সেগুলি আছে। ছাপবার সময় বাক্যগুলিকে পদ্যের মতো খণ্ডিত করা হয় নি-- বোধ করি ভীরুতাই তার কারণ।
 
তার পরে আমার অনুরোধক্রমে একবার অবনীন্দ্রনাথ এই চেষ্টায় প্রবৃত্ত হয়েছিলেন। আমার মত এই যে, তাঁর লেখাগুলি কাব্যের সীমার মধ্যে এসেছিল, কেবল ভাষাবাহুল্যের জন্য তাতে পরিমাণ রক্ষা হয় নি। আর-একবার আমি সেই চেষ্টায় প্রবৃত্ত হয়েছি।
 
এই উপলক্ষ্যে একটা কথা বলবার আছে। গদ্যকাব্যে অতিনিরূপিত ছন্দের বন্ধন ভাঙাই যথেষ্ট নয়, পদ্যকাব্যে ভাষায় ও প্রকাশরীতিতে যে একটি সসজ্জ সলজ্জ অবগুণ্ঠনপ্রথা আছে তাও দূর করলে তবেই গদ্যের স্বাধীনক্ষেত্রে তার সঞ্চরণ স্বাভাবিক হতে পারে। অসংকুচিত গদ্যরীতিতে কাব্যের অধিকারকে অনেক দূর বাড়িয়ে দেওয়া সম্ভব এই আমার বিশ্বাস  এবং সেই দিকে লক্ষ রেখে এই গ্রন্থে প্রকাশিত কবিতাগুলি লিখেছি। এর মধ্যে কয়েকটি কবিতা আছে তাতে মিল নেই, পদ্যছন্দ আছে, কিন্তু পদ্যের বিশেষ ভাষারীতি ত্যাগ করবার চেষ্টা করেছি। যেমন ‘তরে' ‘সনে' ‘মোর' প্রভৃতি যে-সকল শব্দ গদ্যে ব্যবহার হয় না সেগুলিকে এই-সকল কবিতায় স্থান দিই নি।
 
রবীন্দ্রনাথ ঠাকুর
<|endoftext|>
<|startoftext|>




গোড়াতেই ঢাক
          বাজনা--
কাজ করা তার
          কাজ না।
<|endoftext|>
<|startoftext|>




গোঁড়ামি যখন সত্যেরে চাহে
        যত্নে রাখিতে ধরি
মুঠির চাপনে ভীম উৎসাহে
        সত্য সে যায় মরি।
<|endoftext|>
<|startoftext|>


গোঁড়ামি সত্যেরে চায়
         মুঠায় রক্ষিতে--
যত জোর করে, সত্য
         মরে অলক্ষিতে।
<|endoftext|>